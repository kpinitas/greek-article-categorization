 «Οφσάιντ», άρα άκυρη, είναι για την Τουρκία η υπογράμμιση του Κυπριακού ως βραχυπρόθεσμου πολιτικού κριτηρίου στο Κείμενο Εταιρικής Σχέσης. H Aγκυρα, δίχως να ανεβάζει τους τόνους ως προς τα Ελληνοτουρκικά, δηλώνει πως δεν συνδέει το Κυπριακό με τις σχέσεις της με την Ε.Ε.
 Σε δηλώσεις που έκανε χθες, στο Στρασβούργο, ο Tούρκος υπουργός Eξωτερικών Ισμαήλ Τζεμ, φιλοδοξώντας εκτός από παίκτης να είναι και διαιτητής, είπε πως «η αναφορά στην Κύπρο δεν είναι γκολ, αλλά οφσάιντ και συνεπώς, άκυρη για την Τουρκία». Ο Tούρκος υπουργός επισήμανε ότι με το κείμενο η Ε.Ε. «βγαίνει εκτός
των συμπερασμάτων του Ελσίνκι» και υποστήριξε ότι «η αναφορά έγινε για να ικανοποιηθεί μια συγκεκριμένη χώρα μέλος της Ε.Ε.», εννοώντας την Ελλάδα.
 Σύμφωνα με τον Τζεμ, η εξέλιξη αυτή «θα έχει αρνητικές συνέπειες για την εξεύρεση λύσης στο Κυπριακό», αφού «η στάση αυτή της Ε.Ε. θα ενθαρρύνει την αδιάλλακτη συμπεριφορά των Ελληνοκυπρίων».
 Ο Tούρκος υπουργός δήλωσε πως «η Aγκυρα δεν δέχτηκε και δεν θα δεχτεί ποτέ τη σύνδεση του Κυπριακού με τις σχέσεις της Τουρκίας με την Ε.Ε.».
 Εξάλλου, σε ανακοίνωση που εξέδωσε χθες το τουρκικό υπουργείο Eξωτερικών προβάλλεται η θέση ότι «το Κυπριακό είναι μια υπόθεση μεταξύ της Τουρκικής Δημοκρατίας Βόρειας Κύπρου και της ελληνοκυπριακής διοίκησης».
 Στην ανακοίνωση υπογραμμίστηκε ότι η Aγκυρα «θα συνεχίσει να ορίζει τις υποχρεώσεις της στο πλαίσιο των συμπερασμάτων της Συνάντησης Κορυφής στο Ελσίνκι και της σχετικής αλληλογραφίας μεταξύ της Τουρκίας και της Ε.Ε.». Πρόκειται για την «επιστολή» του Φινλανδού πρωθυπουργού Πάαβο Λίπονεν προς τον
Tούρκο ομόλογό του Μπουλέντ Ετζεβίτ, στις 10 Δεκεμβρίου του 2000.
 Στην ανακοίνωση υπογραμμίζεται επίσης ότι η Aγκυρα «θα συνεχίσει την πορεία της στις διαπραγματεύσεις για την ένταξή της στην Ε.Ε.» και «θα εκτιμήσει τις απόψεις της Ε.Ε., κατά την προετοιμασία του εθνικού προγράμματος».
 Στο θέμα αυτό αναφέρθηκε χθες ο εκτελών καθήκοντα κυβερνητικού εκπροσώπου υπουργός άνευ χαρτοφυλακίου Σουρκού Σινά Γκιουρέλ, μετά τη χθεσινή συνεδρίαση του τουρκικού υπουργικού συμβουλίου. Ο Γκιουρέλ είπε πως «το Κείμενο Εταιρικής
Σχέσης είναι ένα μονομερές έγγραφο που έχει ετοιμάσει η Ευρωπαϊκή Επιτροπή» και επισήμανε ότι «το κείμενο είναι σε πολλά θέματα πιστό» στις συνεννοήσεις που είχε η Ε.Ε. με την Τουρκία κατά τη διαδικασία προετοιμασίας του κειμένου.
 Ο Γκιουρέλ είπε ωστόσο ότι, ως προς το Κυπριακό, η θεώρηση της Τουρκίας θα στηρίζεται στο Ελσίνκι και στην επιστολή Λίπονεν. Απαντώντας σε ερώτηση για το
τι προτίθεται να κάνει η Τουρκία σε σχέση με το Κυπριακό, ο Γκιουρέλ είπε πως δεν πρόκειται να υπάρξει πρόβλημα, αφού «η Τουρκία έχει ήδη γνωστοποιήσει στην
Ε.Ε. ότι δεν συνδέει το θέμα αυτό με το Κυπριακό».
 Εμφανές ήταν πάντως το κλίμα δυσαρέσκειας στα δημοσιεύματα και κυρίως στους σχετικούς τίτλους του τουρκικού Tύπου. «Κύπρος ή Ε.Ε.» ήταν ο σχετικός τίτλος της «Ακσάμ», η οποία κάνει λόγο για «μήνυμα της Ε.Ε. προς την Τουρκία: Aν δεν λύσετε το Κυπριακό, ξεχάστε την Ε.Ε.». Η «Γιενί Μπίνγιλ» αναφέρεται στα «δύο μηνύματα της Ε.Ε.» και γράφει πως «αν δεν σημειωθεί πρόοδος στα θέματα του πολιτικού ρόλου των στρατιωτικών και τα ανθρώπινα δικαιώματα και το Κουρδικό, η Τουρκία δεν θα ενταχθεί στην Ε.Ε.», ενώ θεωρεί «δεύτερο μήνυμα» την «προειδοποίηση για βελτίωση της οικονομίας».
 Η «Σαμπάχ» γράφει «πάλι η Κύπρος» και κάνει λόγο για «στρίμωγμα της Τουρκίας»,
ενώ η φιλοϊσλαμική «Γιενί Σαφάκ» σημειώνει ότι «η Ευρώπη θέλει πραγματικές αλλαγές και όχι υποσχέσεις».
 Στο μεταξύ η αντιπρόσωπος της Ε.Ε. στην Τουρκία Κάρεν Φογκ, σε δηλώσεις που έκανε χθες, είπε πως τα όσα αναφέρονται στο Κείμενο Εταιρικής Σχέσης «δεν είναι προϋποθέσεις, αλλά προτεραιότητες» και τόνισε ότι «στο κείμενο δεν παρουσιάζεται ο κατάλογος αυτών που καλείται να κάνει η Τουρκία». Απαντώντας σε ερώτηση σχετικά με το λόγο για τον οποίο συμπεριλήφθηκε το Κυπριακό στα βραχυπρόθεσμα κριτήρια, η Φογκ είπε ότι «η Ε.Ε. ζητεί να παρασχεθεί υποστήριξη
στο πλαίσιο του πολιτικού διαλόγου για την επίλυση του Κυπριακού».
