Mετά τον Σιρχάουζ και ο Παθιακάκης άφησε κατά μέρος τα περί διαιτησίας
 Οι...δικαιολογίες κράτησαν 3 μέρες. Από το Σαββατόβραδο ώς τη Δευτέρα στη Δανία, «για όλα φταίει ο διαιτητής» σύμφωνα με τον Γιάννη Παθιακάκη. Πρώτα έβαλε τα πράγματα στη θέση τους ο Κορνίλιους Σιρχάουζ («δεν γίνεται να αποδίδουμε πάντα τα αίτια μιας ήττας στη διαιτησία»), χθες για πρώτη φορά ο ίδιος ο Παθιακάκης άφησε κατά μέρος την καραμέλα περί διαιτησίας. Σε ολιγόλεπτη ομιλία στα αποδυτήρια ζήτησε από τους ποδοσφαιριστές να συγκεντρωθούν και να μην ασχολούνται μέσα στο ματς με τη διαιτησία. «Δεν πρέπει να ψάχνουμε για δικαιολογίες. Τα περιθώρια έχουν στενέψει, πρέπει να σοβαρευτούμε. Να αναλάβουμε τις ευθύνες μας και να δείξουμε την καλή πλευρά της ομάδας...».
 Ο Παθιακάκης τούς μίλησε σε αυστηρό ύφος, αποφεύγοντας την ατομική κριτική. Αν κάνει αλλαγές στο μεθαυριανό παιχνίδι με την Παναχαϊκή, την Κυριακή θα το ξέρουμε. Ο Κωνσταντινίδης, ο Μαλαδένης ο Κωστένογλου, ο Δέλλας (όταν αποθεραπευτεί πλήρως) περιμένουν τις ευκαιρίες σε ματς με ενδιαφέρον και κίνητρο και όχι σε ασήμαντους αγώνες Κυπέλλου, σαν και αυτό που θα γίνει προσεχώς με τον Εθνικό.
 Ο Ντίαν Ντόντσεφ δεν έχει πείσει ώς τώρα, και ετοιμάζει τις βαλίτσες του να επιστρέψει στην πατρίδα του. Η ΑΕΚ θέλει να τον πουλήσει, καμία ομάδα όμως δεν δίνει χρήματα και πολύ πιθανόν να τον «δανείσει» στη Σλάβια Σόφιας. Για Βούλγαρο η ΑΕΚ ξόδεψε περί τα 250 εκ. το καλοκαίρι (ξεχωριστά οι ετήσιες απολαβές των 80 εκ.), χρήματα που πάνε στο βρόντο.
 Στο μεταξύ, σύμφωνα με το βουλγαρικό Τύπο ο Μίλεν Πέτκοφ φέρεται δυσαρεστημένος με τις ετήσιες αποδοχές του (60-70 εκ.) και την άλλη εβδομάδα έρχεται στην Αθήνα ο μάνατζερ του παίκτη Τάνεφ για να ζητήσει αναπροσαρμογή των οικονομικών όρων του συμβολαίου.
 * Διακόσια πενήντα εκατομμύρια το χρόνο ζητάει ο Μιχάλης Κασάπης από την ΑΕΚ για την ανανέωση του συμβολαίου του. Μίλησε πρόσφατα με τον Πέτρο Στάθη και προσεχώς θα τα ξαναπούν. Πολύ πιθανόν να τα βρουν στο 1 δισ. για 5 χρόνια. 
