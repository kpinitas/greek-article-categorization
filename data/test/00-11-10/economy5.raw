Σε απόφαση για αναστολή της διαπραγμάτευσης των μετοχών της κλωστοϋφαντουργίας ΕΤΜΑ κατέληξε χθες η διοίκηση του Χρηματιστηρίου, δίνοντας περιθώριο τριών εργάσιμων ημερών στην εταιρεία να ενημερώσει εγγράφως το επενδυτικό κοινό για τις συντελούμενες επιχειρηματικές εξελίξεις και τα μελλοντικά της σχέδια.
 Η εταιρεία ΕΤΜΑ αντιμετωπίζει από καιρό σοβαρά προβλήματα σε ό,τι αφορά τη βασική της δραστηριότητα που είναι η παραγωγή «ρεγιόν» και έχει αποφασίσει να προχωρήσει σε διακοπή της λειτουργίας της σχετικής παραγωγής, απολύοντας μέρος του προσωπικού της. Είναι χαρακτηριστικό ότι φέτος αναμένει ζημιές της τάξης των 700-900 εκατ. δρχ., οι οποίες θα προέλθουν κατά το μεγαλύτερο μέρος τους από τις αποζημιώσεις των εργαζομένων που θα απολυθούν. 
 Η απόφαση για αναστολή διαπραγμάτευσης της μετοχής έχει θεωρητικά ισχύ μέχρι τη λήξη της συνεδρίασης της ερχόμενης Τρίτης, αλλά είναι πολύ πιθανό να παραταθεί επ' αόριστον καθώς μόλις προχθές η ΕΤΜΑ ανακοίνωσε επίσημα ότι δεν υπάρχουν αυτή τη στιγμή οριστικοποιημένα αποφάσεις για τη μελλοντική διαμόρφωση των δραστηριοτήτων της εταιρείας».
 Στη χθεσινή της συνεδρίαση, η διοίκηση του ΧΑΑ άναψε πράσινο φως για ακόμη μια νέα εισαγωγή και αύξηση κεφαλαίου.
 Συγκεκριμένα, ενέκρινε το ενημερωτικό δελτίο της εταιρείας «Aλφα Δορυφορική Τηλεόραση Α.Ε.», η οποία θα εισαχθεί στην Κύρια Αγορά διαθέτοντας 7.410.760 νέες μετοχές και 1.755.180 υφιστάμενες, ενώ ενέκρινε και το ενημερωτικό δελτίο για την αύξηση του μετοχικού κεφαλαίου της Μηχανικής. Η τελευταία θα εκδώσει 40.860.494 κοινές ονομαστικές μετοχές με δικαίωμα προτίμησης των παλαιών μετόχων στην τιμή των 1.200 δρχ. και σε αναλογία 1 νέα προς 1 παλαιά, καθώς και άλλες 12.236.494 προνομιούχες μετοχές με δικαίωμα προτίμησης στους παλαιούς μετόχους και τιμή διάθεσης 900 δρχ. με αναλογία 1 προς 1.
