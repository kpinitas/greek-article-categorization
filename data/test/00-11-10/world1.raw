 Αναχρονισμός που οδηγεί σε επισφαλή και αβέβαιη κατάσταση όποιον εκλεγεί πρόεδρος ή ευκαιρία για τις μικρότερες πολιτείες να έχουν λόγο σε όσα τεκταίνονται στην ομοσπονδία; Είναι ο προβληματισμός που εγείρεται από τους πάντες στις ΗΠΑ και αφορά το θεσμό του Σώματος των εκλεκτόρων, την επαύριο των
 Το Εκλεκτορικό Σώμα ή Εκλεκτορικό Κολέγιο, όπως το αποκαλούν οι Αμερικανοί, είναι αυτό που τελικά θα αποφασίσει διά ψηφοφορίας τον επόμενο πρόεδρο. Το Σώμα συστήθηκε το 1797 και θεωρήθηκε η συμβιβαστική λύση που γεφύρωσε τις διαφορές μεταξύ αυτών που ήθελαν απ' ευθείας εκλογή του προέδρου και εκείνων που επιθυμούσαν εκλογή από το Κογκρέσο. Σήμερα όμως, πολλοί είναι εκείνοι που το αποκαλούν «αναχρονιστικό», «απολίθωμα» έως και «δεινόσαυρο που πρέπει να μπει στο μουσείο».
 Η πρόταση για κατάργηση του «Κολεγίου» και ανάδειξη του προέδρου με βάση τη λαϊκή ψήφο δεν είναι καινούργια. Από το 1797 έχουν γίνει συνολικά 700 προσπάθειες για συνταγματική μεταρρύθμιση, χωρίς όμως επιτυχία. Η τελευταία πρόταση κατατέθηκε πριν από τις εκλογές, την 1η Νοεμβρίου, από το Δημοκρατικό γερουσιαστή του Ιλινόις, Ρίτσαρντ Ντάρμπιν. «Το Eκλεκτορικό Kολέγιο είναι μια εφεύρεση του 18ου αιώνα που δεν πρέπει να επιβιώσει και κατά τον 21ο. Είναι ένας δεινόσαυρος που πρέπει να μπει στο μουσείο», είπε χαρακτηριστικά ο γερουσιαστής. Με την πρόταση του Ντάρμπιν συμφωνεί και ο Ρεπουμπλικανός βουλευτής Ρέι Λάχουντ που προωθεί μια παρόμοια πρόταση στη Βουλή των Αντιπροσώπων, μολονότι υπήρξε και ο ίδιος εκλέκτορας. Αναχρονιστικό θεωρεί το σύστημα και ο καθηγητής Νέιθαν από το Πανεπιστήμιο της Νέας Υόρκης. «Η στιγμή είναι κρίσιμη για το σύστημα. Εχει χρεοκοπήσει και πρέπει να κάνουμε κάτι». 
 Πολλοί σήμερα αμφισβητούν και την ίδια την αντιπροσωπευτικότητα της λαϊκής ψήφου. Από τις πρώτες ώρες μετά τις εκλογές φάνηκε ότι πολλοί ψηφοφόροι δεν είναι διατεθειμένοι να δεχτούν τη νομιμότητα της διαδικασίας. «Μην πιστέψετε ούτε στιγμή ότι ο αμερικανικός λαός θα επιτρέψει στον Τζεμπ Μπους (κυβερνήτη της Φλόριντα) να κλέψει την προεδρία για λογαριασμό του αδελφού του. Η χώρα ψήφισε Γκορ», δήλωσε η Μέρι Τζιράρντι, αναφερόμενη στην πρωτιά που πήρε ο Αλ Γκορ στην επικράτεια. 
 Στην άλλη πλευρά βρίσκονται εκείνοι που θεωρούν ότι ο θεσμός του Σώματος των Εκλεκτόρων είναι σημαντικός για τη διαφύλαξη της ταυτότητας των πολιτειών. «Δεν είμαστε η ομοσπονδιακή δημοκρατία της Αμερικής. Είμαστε οι Ηνωμένες Πολιτείες της Αμερικής. Η αίσθηση ενότητας και η συμμετοχή όλων υπηρετείται από το Σώμα των Εκλεκτόρων» διατύπωσε την άποψή του ο Δημοκρατικός γερουσιαστής του Νιου Τζέρσεϊ Ρόμπερτ Τοριτσέλι. Και ο Ρεπουμπλικανός Μιτς Μακόνελ από το Κεντάκι πρόσθεσε: «Aν καταργούσαμε το Eκλογικό Kολέγιο, ο υποψήφιος για την προεδρία δεν θα επισκεπτόταν ποτέ έναν τεράστιο αριθμό πολιτειών». 
 Ανεξαρτήτως των θέσεών τους πάντως, όλοι συμφωνούν ότι αυτές οι εκλογές κάθε άλλο παρά συνηθισμένες ήταν. Ενας νεκρός εξελέγη γερουσιαστής στο Μιζούρι και ένας δισεκατομμυριούχος στο Νιου Τζέρσεϊ, ο Δημοκρατικός Τζον Κόρζαϊν, έσπασε όλα τα ρεκόρ δαπανών για να εκλεγεί. Ξόδεψε 61 (2, 4 τρισ. δρχ.) εκατομμύρια δολάρια! Τα ΜΜΕ ονόμαζαν νικητή πότε τον έναν υποψήφιο και πότε τον άλλο. Ο ένας υποψήφιος παραδεχόταν την ήττα του αλλά λίγο αργότερα αποφάσιζε να αναιρέσει. Ενα κόμμα που υπήρχε μόνο στο μυαλό του ιδρυτή του, οι Πράσινοι, έμελλε τελικά να παίξει καθοριστικό ρόλο. Τελικά, «μόνον ένας συγγραφέας επιστημονικής φαντασίας θα μπορούσε να φανταστεί όλα αυτά τα πράγματα», σχολίασε εύστοχα ο Μερλ Μπλακ, πολιτικός επιστήμων στο Πανεπιστήμιο Εμορι. Τόνισε ότι όσα έγιναν καθιστούν υποχρεωτική την επανεξέταση ολόκληρου του οικοδομήματος της αμερικανικής πολιτικής. «Αν ο Γκορ κερδίσει σε ψήφους αλλά χάσει την προεδρία, θα διαψευστούν όσα οι Αμερικανοί μαθαίνουν από το νηπιαγωγείο για τον τρόπο που κρίνονται οι εκλογές. Είναι δυνατό αυτή η διαδικασία να χαρακτηρίζεται θεμιτή; » αναρωτήθηκε ο Μπλακ. Είναι περιττό να διατυπώσει κανείς εν τέλει τη διαπίστωση, ότι όποιος κι αν είναι ο επόμενος πρόεδρος, θα δυσκολευτεί να κυβερνήσει τιθασεύοντας την αμφισβήτηση.
