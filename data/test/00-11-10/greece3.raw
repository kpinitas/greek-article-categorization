Αν κοιτάτε με καχυποψία όποιον «σκαλίζει» το «ΚΑΦΑΟ» με τα χιλιάδες τηλεφωνικά καλώδια στη γωνία του δρόμου ή το μικρότερο κουτί του ΟΤΕ που υπάρχει σε κάθε σπίτι, η Υπηρεσία Εσωτερικού Ελέγχου του Οργανισμού έρχεται να δικαιώσει κάθε φόβο για το απόρρητο των επικοινωνιών σας...
 Οπως επισημαίνεται σε έγγραφο της Υπηρεσίας (13/10/2000), γίνονται εργολαβίες για την αναβάθμιση του δικτύου, οι οποίες φτάνουν μέχρι τα ευαίσθητα τμήματά του («ζωντανό» δίκτυο), και μάλιστα από τρίτους στους υπαίθριους κατανεμητές. Κοντολογίς, εργολάβοι που αναλαμβάνουν συντήρηση του δικτύου βάζουν υπαλλήλους
τους, με την ανοχή του ΟΤΕ, να εκτελούν εργασίες σε σημεία που επιτρέπεται πρόσβαση μόνον σε τεχνικούς του Οργανισμού. Το θέμα έχει απασχολήσει και τη διοίκηση του ΟΤΕ, καθώς ο πρόεδρος Ν. Μανασής με ειδική του εγκύκλιο (2/10/2000) υπενθυμίζει ότι «η πρόσβαση σε στοιχεία των συνδρομητών γίνεται αποκλειστικά και μόνο για τους σκοπούς της εργασίας κάθε εργαζομένου, σύμφωνα με τους εκάστοτε ισχύοντες κανονισμούς ασφαλείας, πρόσβασης, χρήσης και επεξεργασίας δεδομένων και πληροφοριών». 
 Η πραγματικότητα όμως περιγράφεται πολύ διαφορετικά από την επιστολή με την οποία οι αρμόδιοι υπάλληλοι του ΟΤΕ στο Κάρτεξ Ψυχικού (την υπηρεσία όπου υπάρχουν έγγραφα που δείχνουν ποια καλώδια αντιστοιχούν σε κάθε συνδρομητή) απάντησαν στην εγκύκλιο Μανασή: «Οι καταστάσεις με το δίκτυο έχουν ως τελικό αποδέκτη ιδιώτη εργολάβο. Σας παρακαλώ να μου απαντήσετε αν πρέπει να συνεχίσω
να παραδίδω τις καταστάσεις και αν δεν παραβαίνω το συνδρομητικό απόρρητο και την προστασία προσωπικών δεδομένων». Ως απάντηση, όμως, ο αρμόδιος του ΟΤΕ στο
Ψυχικό Κ. Στίκας δεν παίρνει κάποιες οδηγίες αλλά εντολή μετάθεσης για δεύτερη
φορά μέσα σε 12 μήνες! Η απόφαση για τη νέα μετάθεση του τεχνικού προκαλεί ήδη
αντιδράσεις από την Ενωση των Τεχνικών (ΠΕΤ-ΟΤΕ), οι οποίοι μιλούν για συνδικαλιστικές διώξεις και αυθαιρεσίες του διαμερισματάρχη Αττικής Στ. Οικονόμου.
 Η Υπηρεσία Εσωτερικού Ελέγχου δεν επισημαίνει όμως μόνο ατασθαλίες που αφορούν
το απόρρητο των επικοινωνιών. Μιλά επίσης για «εικονικές εργολαβίες», οι οποίες εμπεριέχουν δηλαδή κονδύλια για ημερομίσθια εργατών χωρίς να πιστοποιείται ετκτέλεση εργασιών. Οπως αναφέρεται, γίνονται μεθοδεύσεις και «πληρώνονται επιπλέον χρήματα για μέρος εργασίας που συμπεριλαμβάνεται στο συμβατικό άρθρο», «υπάρχουν αποκλίσεις στις ποσότητες των υλικών» και «δεν γίνονται από τις περιφέρειες δειγματοληπτικές παραλαβές των εργασιών».
 Ως συνέπεια των παραπάνω, «δεν επιτυγχάνεται η διατήρηση της καλής κατάστασης του δικτύου που παρουσιάζει προβλήματα και μετά την αναβάθμιση». Καταγράφονται
επίσης μεταξύ άλλων: Κίνδυνος παραγραφής ζημιών εις βάρος του ΟΤΕ, επειδή δεν εισπράττονται τα σχετικά τιμολόγια. Γίνονται υπερβάσεις επιδομάτων (εξαιρέσιμα-υπερωρίες). Δεν ικανοποιούνται αιτήματα για γραμμές ISDN επειδή δεν υπάρχουν πλακέτες (προμηθεύτρια Ιντρακόμ). Δεν υπάρχουν συσκευές καρτοτηλεφώνων και υλικά συντήρησης.
