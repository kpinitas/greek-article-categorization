 Εξηγήσεις για την τύχη του Μιλόσεβιτς και εγγυήσεις για την αλβανική μειονότητα στη χώρα του έδωσε ο νέος πρόεδρος της Γιουγκοσλαβίας Βόισλαβ Κοστούνιτσα στο Συμβούλιο της Ευρώπης, το οποίο έκανε δεκτή τη χώρα στους κόλπους του.
 Το Συμβούλιο ανακοίνωσε ότι η Ομοσπονδιακή Γιουγκοσλαβία έχει δεσμευτεί να υπερασπιστεί τα ανθρώπινα δικαιώματα και τα δικαιώματα των εθνικών μειονοτήτων. Την αίτηση-επιστολή της Γιουγκοσλαβίας παρουσίασε στο Στρασβούργο
ο Γιουγκοσλάβος υπουργός Eξωτερικών. Στο κείμενο ο Γκόραν Σβιλάνοβιτς γράφει ότι «η κυβέρνηση της Ομοσπονδιακής Γιουγκοσλαβίας δεσμεύεται να σεβαστεί το κράτος δικαίου, τα ανθρώπινα δικαιώματα και τα δικαιώματα των εθνικών μειονοτήτων, καθώς και τις βασικές ελευθερίες του πολίτη στη βάση των συνθηκών
του Συμβουλίου της Ευρώπης και των άλλων επίσημων εγγράφων». 
 Ο πρόεδρος Κοστούνιτσα υποσχέθηκε να αναζητήσει λύση στο πρόβλημα των φυλακισμένων Αλβανών του Κοσόβου και ζήτησε να επιστρέψουν στην επαρχία οι Σέρβοι πρόσφυγες. «Εχουμε συμφέρον να βρεθεί λύση στο πρόβλημα των κρατουμένων
στις φυλακές της Σερβίας και των αγνοούμενων», τόνισε ο Κοστούνιτσα, μιλώντας στους βουλευτές των κρατών-μελών του Συμβουλίου της Ευρώπης. Περισσότεροι από 800 Αλβανοί του Κοσόβου βρίσκονται στις σερβικές φυλακές. «Θα προσπαθήσουμε να
εφαρμόσουμε μια διαδικασία που θα μας επιτρέψει να λύσουμε το πρόβλημα», είπε ο Κοστούνιτσα αναφερόμενος και στην απελευθέρωση της Φλόρα Μπρόβινα, σύμβολο της αυτονομιστικής κίνησης των Αλβανών του Κοσόβου. Η Μπρόβινα επισκέφθηκε χθες τους Αλβανούς κρατούμενους στη Νις.
 Η απελευθέρωση των Aλβανών κρατουμένων είναι από τις προϋποθέσεις που έχει θέσει ο ηγέτης των Αλβανών του Κοσόβου Ιμπραήμ Ρουγκόβα για να συναντηθεί με τον Κοστούνιτσα. Ο Γιουγκοσλάβος πρόεδρος επανέλαβε στο Στρασβούργο ότι επιθυμεί να αρχίσει διάλογο με τις πολιτικές δυνάμεις των Αλβανών του Κοσόβου,
αλλά και με την αποστολή των Ηνωμένων Εθνών στην επαρχία, με επικεφαλής τον Μπερνάρ Κουσνέρ.
 Ο Κοστούνιτσα έκανε λόγο και για τη συνεργασία του με το Διεθνές Ποινικό Δικαστήριο της Χάγης: «Είναι προς το συμφέρον μας να μάθουμε την αλήθεια για το τι συνέβη στην πρώην Γιουγκοσλαβία», είπε ο Γιουγκοσλάβος πρόεδρος και επανέλαβε ότι δεν αποτελεί προτεραιότητα για τη Γιουγκοσλαβία η σύλληψη του Μιλόσεβιτς.
 Τον χαρακτήρισε όμως «πολιτικά νεκρό». Είπε ότι ο ανατραπείς πρόεδρος βρίσκεται σήμερα «σε κάποιου είδους φυλακή που έχει επιβάλει ο ίδιος στον εαυτό του». «Βρίσκεται στο σπίτι του στο Βελιγράδι. Βρίσκεται σε κάποιου είδους φυλακή, που επέβαλε ο ίδιος στον εαυτό του και επομένως χαίρει πολύ μικρής ελευθερίας... και εξαιτίας αυτού, δεν μπορεί να ασκήσει επιρροή στα γεγονότα στη Γιουγκοσλαβία», είπε. Δεν διευκρίνισε τι είδους προστασίας χαίρει
ο Μιλόσεβιτς στο σπίτι του στο Βελιγράδι. Είπε όμως ότι ο πρώην πρόεδρος «έχασε όλη του την επιρροή, καθώς δεν έχει πλέον επιρροή ούτε στο ίδιο του το κόμμα», το Σοσιαλιστικό Κόμμα της Σερβίας.
