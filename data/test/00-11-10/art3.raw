Με μια φήμη που αποκτήθηκε ύστερα από δύο χρονια εκπληκτικών ζωντανών εμφανίσεων, οι Earthbound -ένα συγκρότημα που σχηματίστηκε από μέλη άλλων αθηναϊκών συγκροτημάτων - κυκλοφόρησαν το πρώτο τους άλμπουμ φέρνοντας ένα νέο ήχο, σχεδόν ακουστικό, με αφρικανικά και ανατολίτικα κρουστά, στην ελληνική σκηνή. Πριν από τη σημερινή εμφάνισή τους στο κλαμπ Berlin όπου θα παρουσιάσουν το άλμπουμ τους ζωντανά, ο Αλέξης Καλοφωλιάς, πρώην μέλος των θρυλικών Last Drive, και ο Πάνος Μαριολόπουλος μιλούν για την ιστορία τους στο σπίτι του Αλέξη, όπου γεννήθηκε το συγκρότημα.
 «Το όνομα σημαίνει αυτό που τείνει προς τη γη. Το συγκρότημα βασίζεται κυρίως στα κρουστά, τα οποία, κατά μία έννοια, είναι η δόνηση της γης και μας αρέσει και ως όνομα».
 - Παίζετε ζωντανά εδώ και δύο χρόνια, αποκτώντας ένα φανατικό κοινό. Γιατί άργησε τόσο το άλμπουμ; 
 «Το άλμπουμ ήταν έτοιμο εδώ και ένα χρόνο. Καθυστερήσαμε γιατί υπήρχε η σκέψη να το κυκλοφορήσουμε μόνοι μας, επειδή η σημαντικότερη παραχώρηση που κάνεις στην εταιρεία είναι η υψηλή τιμή του άλμπουμ. Αυτό αποδείχτηκε αντικειμενικά δύσκολο και έτσι προτιμήσαμε τη λύση της εταιρείας. Ξοδέψαμε πολλές ώρες στο στούντιο, αλλά τελικά άξιζε τον κόπο».
 -Ολοι παίζατε ή παίζετε σε συγκροτήματα με ηλεκτρικό ήχο· γιατί στους Earthbound επιλέξατε ένα χαμηλόφωνο ακουστικό ιδίωμα; 
 «Το συγκρότημα δημιουργήθηκε εντελώς τυχαία. Οι πρόβες γίνονταν στο σπίτι του Αλέξη παίζοντας κάποιες ακουστικές διασκευές και τελικά αυτός ο ήχος εξελίχθηκε, ώσπου κάποια στιγμή μπήκαμε στο στούντιο. Υπάρχει μια σαφής διαφορά ανάμεσα στα γκρουπ που συμμετέχουμε παράλληλα και σ' αυτό το σχήμα. Στη μουσική των Earthbound παίζει σημαντικό ρόλο και η σιωπή».
 - Στα κομμάτια σας δεν υπάρχει η ένταση του ροκ εν' ρολ.
 «Από τα πρώτα πράγματα που μας οδήγησαν σ' αυτήν την επιλογή ήταν το unplugged άλμπουμ των Alice In Chains κι όλη η ιδέα γύρω από αυτό. Οπως να παίζεις μουσική σε μικρούς χώρους, να είσαι με φίλους, να υπάρχει μια οικεία φάση, μια πολύ πιο άμεση επικοινωνία. Με τους Earthbound αντλούμε τη δύναμή μας από τον ακουστικό ήχο, ο ηλεκτρισμός μας είναι ηλεκτρισμός επαφής κι όχι έντασης».
 «Είναι μια σύντηξη από συγκεκριμένες επιρροές όλων των μελών του συγκροτήματος. Με δεδομένη τη συνάντηση πέντε διαφορετικών μουσικών υπάρχουν επιρροές απ' όλο το φάσμα της μουσικής σκηνής. Ακούμε από κουβανέζικα και αφρικανικά, μέχρι χέβι μέταλ, πανκ και σερφ. Οι διασκευές που υπάρχουν στο άλμπουμ είναι χαρακτηριστικές, όπως το "La Gardenia" των K yuss, το κουβανέζικο "El Carretero" ή το "Jeffre yLee Pierce", γιατί οι Gun Club μάς έχουν σημαδέψει όλους».
 - Είστε από τα λίγα αγγλόφωνα συγκροτήματα στην ελληνική σκηνή.
 «Δεν πρόκειται για κάποια εσκεμμένη αποστασιοποίηση από τον ελληνικό στίχο. Στο άλμπουμ τραγουδάμε και ισπανικά, όσο για τα ελληνικά μέχρι τώρα δεν έτυχε να το σκεφτούμε».
 - Το άλμπουμ αφιερώνεται στους μετανάστες και τους πρόσφυγες.
 «Η μουσική που παίζουμε είναι ένα κράμα πολιτισμικών στοιχείων, γεννήθηκε από σκλάβους και κατ' επέκταση από μετανάστες στην Αμερική, έτσι εμείς δεν θα υπήρχαμε αν δεν είχε προηγηθεί αυτό το χαρμάνι. Και από την άλλη, ζούμε στην Ελλάδα όπου έχει διαμορφωθεί μια συγκεκριμένη κατάσταση με τους μετανάστες, που δεν μπορεί να σε αφήνει αδιάφορο, ανεπηρέαστο».
 - Η κούκλα των Ζαπατίστας, στο εξώφυλλο, δείχνει κάποια πολιτική τοποθέτηση; 
 «Σίγουρα δεν είναι τυχαία επιλογή. Αυτήν τη στιγμή υπάρχει ο ήλιος των Ζαπατίστας, που φωτίζει και επαναδιεκδικεί πράγματα που πάντα ανήκαν στον άνθρωπο. Δεν είναι δυνατόν να τους αγνοήσεις».
 - Τον τελευταίο καιρό υπάρχει μια έκρηξη κυκλοφορίας άλμπουμ της ελληνικής ροκ σκηνής. Τι πιστεύετε; 
 «Δεν νομίζουμε ότι ξαφνικά ενδιαφέρθηκαν οι εταιρείες επειδή τους άρεσε το ροκ εν' ρολ, απλώς σκέφτηκαν μήπως προκαλέσουν το άνοιγμα μιας νέας αγοράς, αφού το κοινό είχε κουραστεί από τα ελαφρολαϊκά κατασκευάσματα. Πάντα υπήρχαν στην Ελλάδα ροκ γκρουπ, απλώς δεν γίνονταν ποτέ γνωστά. Η κιθάρα είναι πάντα ένα όπλο για ένα παιδί στα δεκάξι ή τα δεκαεφτά. Και η εξέλιξη της τεχνολογίας έκανε τα πράγματα πιο εύκολα για τα νέα συγκροτήματα. Κάνεις μια πρόβα σε ένα στούντιο και μπορείς αμέσως να την έχεις σε CD».
 «Το επόμενο βήμα είναι μία ακόμα πρόβα ή η επόμενη συναυλία. Δεν μπορούμε να είμαστε σαφείς για το μέλλον, αφού οι περισσότεροι παίζουμε σε άλλα συγκροτήματα που έχουν παράλληλη πορεία. Στην πραγματικότητα λειτουργούμε ως μια μουσική κοινότητα, ένας μουσικός πυρήνας του οποίου η ακουστική προέκταση είναι οι Earthbound».
