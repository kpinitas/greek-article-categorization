Aυξάνεται όλο και περισσότερο το ενδιαφέρον των επενδυτών για το χρηματιστήριο παραγώγων, στο οποίο πλέον δραστηριοποιούνται περίπου 2500 χιλιάδες ιδιώτες και θεσμικοί επενδυτές.
 Μόνο κατά τη διάρκεια του Οκτωβρίου, ο οποίος ήταν ένας κακός μήνας για τον όγκο των συναλλαγών του Χρηματιστηρίου Παραγώγων, άνοιξαν 232 νέοι κωδικοί, αυξάνοντας το συνολικό αριθμό σε 2.341.
 Παρ' ότι δραστηριοποιήθηκαν, όμως, περισσότεροι επενδυτές σε σχέση με το Σεπτέμβριο, ο συνολικός όγκος των συναλλαγών που πραγματοποιήθηκαν στην εν λόγω αγορά εμφάνισε σημαντική μείωση σε ποσοστό 20, 6%, φθάνοντας τα 236.370 συμβόλαια, έναντι περίπου 300.000 τον πρηγούμενο μήνα.
 Μείωση κατά 25% εμφάνισε επίσης και ο μέσος ημερήσιος αριθμός αγοραπωλησιών στα προϊόντα του ΧΠΑ όπου τα συμβόλαια ανήλθαν σε 5.373 ημερησίως, έναντι 7.088 τον Σεπτέμβριο.
 Eίναι φυσικό ότι η έλλειψη κατεύθυνσης και η «φτώχεια» που έχουν ενσκύψει στη Σοφοκλέους έχουν επηρεάσει αρνητικά και τους «παίκτες» που χρησιμοποιούν το XΠA για να τζογάρουν ή να αντισταθμίσουν τους κινδύνους τους.
 Στα δικαιώματα επί του δείκτη FTSE/ASE-20, τον Οκτώβριο πραγματοποιήθηκαν συνολικά 9.088 συμβόλαια, έναντι 5.236 τον Σεπτέμβριο (ήταν ο πρώτος μήνας διαπραγμάτευσης), ενώ ο μέσος ημερήσιος όγκος συναλλαγών ανήλθε σε 207 συμβόλαια.
 Σε ό,τι αφορά τις αγοραπωλησίες στα Συμβόλαια Μελλοντικής Εκπλήρωσης επί του ίδιου δείκτη η μείωση περιορίστηκε στο 11, 8% με το μέσο ημερήσιο όγκο των συναλλαγών να ανέρχεται σε 2.882 συμβόλαια, έναντι 3.267 τον πριοηγούμενο μήνα.
 Τέλος, μείωση κατά 18, 5% παρουσίασε και όγκος των συναλλαγών στα ΣΜΕ επί του 10ετούς ομολόγου του Ελληνικού Δημοσίου, με τον μέσο ημερήσιο όγκο των συναλλαγών να διαμορφώνεται για τον Οκτώβριο σε 569 συμβόλαια, έναντι 698 το Σεπτέμβριο.
 Σε ό,τι αφορά τη δραστηριότητα των χρηματιστητιακών εταιρειών που ενεργούν ως ειδικοί διαπραγματευστές στο ΧΠΑ, το μεγαλύτερο όγκο συναλλαγών στα ΣΜΕ επί του FTSE/ASE-20 πραγματοποιεί η Π&Κ ΑΧΕ με μερίδιο 14, 8%, και ακολουθούν οι Τέλεσις και η Ελληνική ΑΧΕ με μερίδιο πάνω από 11, 1%. Τα περισσότερα ΣΜΕ επί του FTSE-40 πραγματοποιούν οι εταιρείες Σίγμα AXE (13, 9%) και Ελληνική ΑXE (13%), στα ΣΜΕ επί του 10ετούς ομολόγου τα ηνία κρατά η Τράπεζα Eurobank -Ergasias (25, 21%), ακολούθούμενη από την Εθνική Τράπεζα (24%), ενώ στα συμβόλαια επί δικαιωμάτων προαίρεσης η Τέλεσις πραγματοποιεί το 34, 5% του συνολικού όγκου.
