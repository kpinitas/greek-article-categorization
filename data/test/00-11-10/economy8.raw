 Η ΕΚΤ παρενέβη χθες για τρίτη φορά μέσα σε μία εβδομάδα, μόνη της, καθώς παραμένει αβέβαιο, όχι μόνο ποιος θα είναι ο νέος πρόεδρος των ΗΠΑ, αλλά και ποια θα είναι η πολιτική του έναντι του δολαρίου.
 Το ευρωπαϊκό νόμισμα σκαρφάλωσε πάνω από τα 86 σεντς, για να υποχωρήσει αργότερα. Aργά το βράδυ όμως, επωφελούμενο και από τη μεγάλη πτώση της Γουόλ Στριτ, ενισχύθηκε σημαντικά στα 86, 69 σεντς. Οι μονομερείς παρεμβάσεις, εν μέσω της προεκλογικής και μετεκλογικής αβεβαιότητας στις ΗΠΑ, εντάσσονται στις προσπάθειες της ΕΚΤ να δείξει ότι μπορεί να κάνει και χωρίς αμερικανική βοήθεια.
 Μόλις προ ημερών άλλωστε ο Γάλλος υπουργός Οικονομικών Λοράν Φαμπιούς, που προεδρεύει του Συμβουλίου των Ευρωπαίων υπουργών Οικονομικών, τόνιζε ότι «η πείρα έχει δείξει ότι η ΕΚΤ μπορεί να παρέμβει και από μόνη της...», χωρίς βέβαια να αποκλείει νέα παρέμβαση των τριών (FED, ΕΚΤ, Τράπεζα της Ιαπωνίας), όπως έγινε στις 22 Σεπτεμβρίου.
 Η δήλωση αυτή εξάλλου δεν αποκλείεται να ήταν και έμμεση παραίνεση στην ΕΚΤ να μην το βάλει κάτω. Σύμφωνα με εκτιμήσεις της αγοράς, οι παρεμβάσεις της ΕΚΤ στοχεύουν στο να δημιουργήσουν μια γραμμή «μαζινό», γύρω από τα 85-86 σεντς, ώστε να αποτραπεί, σε πρώτη φάση, μία νέα πτώση στο ρεκόρ των 82 σεντς και χαμηλότερα και να δημιουργηθούν καλύτερες συνθήκες, επιτυχίας, μιας νέας παρέμβασης των τριών.
 Η στάση των ΗΠΑ παραμένει πάντως επαμφοτερίζουσα, αφού ακόμη και χθες ο «φιλοευρωπαίος» σημερινός υπουργός Οικονομικών των HΠA, Λόρενς Σάμερς, επανέλαβε ότι το ισχυρό δολάριο είναι προς το συμφέρον των ΗΠΑ.
 Σε περίπτωση μάλιστα νίκης τελικά του Μπους, εκφράζονται φόβοι για ακόμη πιο σκληρή πολιτική έναντι του δολαρίου, η οποία θα δυσκολέψει τη ζωή του ευρώ.
 Η παρέμβαση της ΕΚΤ φαίνεται να έχει και τη στήριξη του ΔΝΤ. Στην τελευταία του έκθεση, που ολοκληρώθηκε στις 16 Οκτωβρίου, ο διεθνής οργανισμός χαρακτηρίζει την παρέμβαση του Σεπτεμβρίου δικαιολογημένη και επομένως η «στρέβλωση» της ισοτιμίας του ευρώ έναντι του δολαρίου θα διορθωθεί.
 Το ΔΝΤ επισημαίνει ακόμη ότι το ευρωπαϊκό νόμισμα είναι υποτιμημένο έως και 30% έναντι του δολαρίου και κατά 10%-20% σε σχέση με άλλα νομίσματα. Δεν παραλείπει πάντως να συμβουλεύσει την Ευρώπη να εκμεταλλευτεί τη βελτίωση των μακροοικονομικών της προοπτικών, για να αντιμετωπίσει τα διαρθρωτικά της προβλήματα και να εξασφαλίσει τη μακροπρόθεσμη ανάπτυξη.
 «Tο Συμβούλιο συμφώνησε ότι η συντονισμένη παρέμβαση το Σεπτέμβριο για στήριξη του ευρώ συνέβαλε στη σταθεροποίηση των συναλλαγματικών ισοτιμιών, στέλνοντας ένα μήνυμα στις αγορές, το οποίο θα πρέπει να λάβουν υπόψη στο μέλλον», τονίζει η έκθεση του ΔΝΤ.
 Στο μεταξύ, ενώ στην Ευρώπη, η ΕΚΤ προσπαθεί να δημιουργήσει «τετελεσμένα» για το ευρώ, στη μεταβατική περίοδο από τον έναν Αμερικανό πρόεδρο στον άλλο, η Γουόλ Στριτ παραμένει «ακυβέρνητη πολιτεία», διστάζοντας να γύρει την πλάστιγγα, υπέρ του ενός ή του άλλου υποψηφίου.
 «Απλά δεν υπήρξε κανενός είδους μετεκλογική ικανοποίηση», τονίζει ο Τζέφρεϊ Ντέιβις, κορυφαίος στρατηγικός αναλυτής στην State Street Global Advisors, απηχώντας ίσως με τον καλύτερο τρόπο το κλίμα αμηχανίας, που επικρατεί στη Wall Street, από την έλλειψη σαφούς εκλογικού αποτελέσματος.
