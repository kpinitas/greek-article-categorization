Αν και η εταιρεία Iντρασόφτ, που ανήκει στον Σ. Κόκκαλη, δεν τήρησε τις συμβατικές της υποχρεώσεις στη συμφωνία που είχε κάνει το 1998 με τον Οργανισμό Λιμένος Πειραιώς για την εγκατάσταση πλήρους πληροφορικού συστήματος, ο διευθύνων σύμβουλος του ΟΛΠ υπέγραψε και νέα σύμβαση με την εν λόγω εταιρεία, έναντι του ποσού των 500 εκατ. δρχ.
 Αυτό καταγγέλλει με ερώτησή του προς τον υπουργό Εμπορικής Ναυτιλίας Χ. Παπουτσή ο βουλευτής Πειραιά της Ν.Δ. Π. Μελάς.
 Συγκεκριμένα αναφέρει ότι στη σύμβαση του '98, ύψους 3 δισ., υπήρχε σαφής ρήτρα αφ' ενός για την εκπαίδευση των υπαλλήλων του ΟΛΠ για δύο χρόνια και αφ'
ετέρου για την υποχρέωση της Iντρασόφτ να υποστηρίξει το σύστημα για ένα χρόνο
 Σύμφωνα με το βουλευτή, δεν έχει γίνει καμία εκπαίδευση των υπαλλήλων παρότι η
εγκατάσταση της μηχανογράφησης έχει ολοκληρωθεί από τον περασμένο Μάρτιο, με αποτέλεσμα να μη λειτουργεί σχεδόν τίποτα.
 Κατόπιν αυτών ο κ. Μελάς ρωτάει τον κ. Παπουτσή: 
 – Αν ισχύει ότι υπεγράφη η νέα σύμβαση με την ίδια εταιρεία και αν το ποσό είναι πράγματι 500 εκατ. δρχ.
 – Γιατί δεν ακολουθήθηκε η νόμιμη διαδικασία ώστε να εξασφαλιστεί η διαφάνεια και να επιτευχθεί η συμφερότερη λύση για τον ΟΛΠ
 – Ισχύει ότι με τη νέα σύμβαση και τις διαδικασίες που ακολουθήθηκαν ελεγκτής και ελεγχόμενος είναι το ίδιο πρόσωπο; Μήπως κρύβει κάτι αυτό; 
