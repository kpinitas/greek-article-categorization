Αν το πίστευε ο Ηρακλής, ίσως να μπορούσε να πάρει και την πρόκριση από την Καϊζερσλάουτερν μέσα στο «Φρίτζ Βάλτερ Στάντιον», αφού νίκησε 3-2 με αντεπίθεση διαρκείας στο τέλος (έχανε μέχρι το 88' με 2-1), αλλά αποκλείστηκε με ψηλά το κεφάλι από το Κύπελλο ΟΥΕΦΑ, χαρίζοντας και πολύτιμους βαθμούς στην Ελλάδα.
 Οι Γερμανοί προηγήθηκαν πολύ νωρίς με 2-0 και όλα έδειχναν ότι θα τελείωναν το ματς με μεγάλο σκορ, αφού στο 24' ο Χ. Κοχ με πέναλτι (ανατροπή Κλοζέ από τον Ταβλαρίδη) και στο 28' με δυνατό σουτ ο Τζορκαέφ έστειλαν την μπάλα στα δίχτυα του Ράινκε, ενώ ο Ηρακλής που έχασε σωρεία ευκαιριών μείωσε στο 53' με πλασέ του Κωνσταντίνου και ισοφάρισε στο 88' όταν ο Χατζί έκανε σέντρα και ο Κωνσταντίνου στόπαρε με το στήθος και «εκτέλεσε» τον Κοχ! 
 Στις καθυστερήσεις του αγώνα, ο Φοφόνκα πήρε πάσα από το Στολτίδη και νίκησε με δυνατό αριστερό σουτ τον Κοχ για να γράψει το 2-3, την ίδια στιγμή που ο Κυράστας κοίταζε το ρολόι του για να δει πόσος χρόνος απομένει, ενώ ο Μπρέμε άρχισε να ανησυχεί και ηρέμησε μόλις ο πολύ καλός Αγγλος διαιτητής Μάικλ Ρίλεϊ σφύριξε τη λήξη. 
 ΚΑΪΖΕΡΣΛΑΟΥΤΕΡΝ: Γκ. Κοχ, Γιακίν (69' Μάρσαλ), Χριστόφ, Γραμμόζης, Πέτερσον, Κομιένοβιτς, Χ. Κοχ, Τζορκαέφ, Κλοζέ, Αντζιτς, Μπάσλερ (46' Ρατίνι, 68' Ράιχ).
 ΗΡΑΚΛΗΣ: Ράινκε, Κυριαζής (87' Δρούγας), Ξενίδης, Ταβλαρίδης, Μιλόγεβιτς, Χατζί, Στολτίδης, Νιστρόι (78' Μπελσούε), Κωνσταντίνου, Σαπουντζής (81' Χάγκαν), Φοφόνκα.
