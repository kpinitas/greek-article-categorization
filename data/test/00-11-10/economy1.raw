 Αβέβαιο είναι αν θα πετύχει τελικά ο ΟΤΕ την εξαγορά της τηλεφωνικής εταιρείας των Σκοπίων.
 Tο συμπέρασμα αυτό προκύπτει σύμφωνα με στοιχεία που βλέπουν το φως της δημοσιότητας στα ίδια τα Σκόπια, εν όψει και της επίσκεψης που θα πραγματοποιήσουν στη χώρα την ερχόμενη εβδομάδα οι Ελληνες υπουργοί Eθνικής Οικονομίας Γιάννος Παπαντωνίου και Μακεδονίας-Θράκης Γιώργος Πασχαλίδης με κύριο αντικείμενο ένα πακέτο οικονομικής βοήθειας που προτίθεται η Ελλάδα να προσφέρει στις χώρες της Bαλκανικής.
 Συγκεκριμένα, σχετικά με την τηλεφωνική εταιρεία των Σκοπίων, στην οποία περιλαμβάνεται και η εταιρεία κινητής τηλεφωνίας Mobimac, μέχρι πριν από μερικές ημέρες ο ΟΤΕ εμφανιζόταν ως ο επικρατέστερος πιθανός αγοραστής έναντι δύο άλλων υποψηφίων, της ουγγρικής Matav, η οποία είναι θυγατρική της γερμανικής Telecom, και του εθνικού τηλεπικοινωνιακού οργανισμού της Σλοβενίας.
 Σύμφωνα με πληροφορίες όμως, τελευταία εμφανίστηκε δυναμικά στο «παιχνίδι» και δεύτερος ενδιαφερόμενος από την ελληνική πλευρά και συγκεκριμένα ο όμιλος Κοντομηνά, ο οποίος επιθυμεί να μπει ευρύτερα στο χώρο της τηλεφωνίας. 
 Στο πλαίσιο αυτό, όπως αναφέρεται, ο όμιλος χρησιμοποιεί από τη μία τα κεφάλαια της «Ιντεραμέρικαν» και από την άλλη μια συμφωνία συνεργασίας με τη γερμανική Telecom, που σημαίνει ότι βρίσκεται στο πλευρό της ουγγρικής Matav. 
 Σύμφωνα με τα δημοσιεύματα στα Σκόπια, το ενδιαφέρον του ομίλου για την τηλεφωνία των Σκοπίων είχε εκδηλώσει ο ίδιος ο Δημήτρης Κοντομηνάς το περασμένο καλοκαίρι στον πρωθυπουργό Λιούπτσο Γκεοργκίεφσκι, όταν τον είχε φιλοξενήσει στο κότερό του στην Κέρκυρα. Λέγεται μάλιστα ότι στη συνάντηση εκείνη κλείστηκε κάποια συμφωνία μεταξύ των δύο ανδρών.
 Παράλληλα με αυτό πολλές εφημερίδες των Σκοπίων διατυπώνουν επιφυλάξεις για τον ΟΤΕ, χρησιμοποιώντας ως ένα από τα επιχειρήματά τους την υπόθεση της εξαγοράς από την ελληνική εταιρεία της αντίστοιχης ρουμανικής. 
 Πάντως οι εφημερίδες σημειώνουν ότι η κυβέρνηση των Σκοπίων δείχνει να έχει δεσμευθεί ήδη για την πώληση της τηλεφωνικής εταιρείας σε ελληνικά κεφάλαια, είτε αυτά θα είναι του ΟΤΕ είτε του Κοντομηνά.
 Η δέσμευση αυτή της κυβέρνησης Γκεοργκίεφσκι συνδέεται άλλωστε από τα μέσα ενημέρωσης και με έναν άλλο σημαντικό παράγοντα, την υπόσχεση εκ μέρους της Ελλάδας για τη χορήγηση στα Σκόπια οικονομικής βοήθειας 83 εκ. δολαρίων, στο ευρύτερο πλαίσιο μιας βοήθειας συνολικού ύψους 460 εκ. δολαρίων που προτίθεται να δώσει η Ελλάδα μέχρι το 2004, με αποδέκτες επίσης την Αλβανία, τη Βουλγαρία, τη Ρουμανία και το Κοσσυφοπέδιο.
 Διευκρινίζεται μάλιστα ότι η βοήθεια αυτή αναφέρεται σε ένα απόρρητο ντοκουμέντο που διαβιβάστηκε πρόσφατα στην κυβέρνηση των Σκοπίων από την Αθήνα και το οποίο περιλαμβάνει στοιχεία του στρατηγικού σχεδιασμού της ελληνικής κυβέρνησης για τα Βαλκάνια. Στο πλαίσιο αυτό εντάσσεται εξάλλου και η επικείμενη περιοδεία ιδιαίτερα του υπουργού Eθνικής Οικονομίας Γιάννου Παπαντωνίου σε χώρες της περιοχής, μεταξύ των οποίων και τα Σκόπια, όπου θα έρθει την ερχόμενη Τρίτη.
 Εκτός από την άμεση οικονομική βοήθεια, η ελληνική κυβέρνηση εκδηλώνει επίσης την πρόθεση να παροτρύνει ελληνικές επιχειρήσεις για την πραγματοποίηση νέων επενδύσεων σε διάφορους τομείς της βιομηχανίας των Σκοπίων και ήδη αναφέρονται συγκεκριμένοι τομείς παραγωγής που ετοιμάζονται να δεχθούν επενδύσεις από ελληνικά κεφάλαια που σε πρώτη φάση ξεπερνούν τα 60 εκ. δολάρια.
 Ορισμένα δημοσιεύματα προσθέτουν πάντως ότι η κυβέρνηση των Σκοπίων έχει ήδη καταρτίσει ομάδες εργασίας από εμπειρογνώμονες που εξετάζουν τα σχέδια και τις προθέσεις της ελληνικής πλευράς, καθώς ορισμένοι συνδέουν το πακέτο αυτό της βοήθειας με την παράλληλη επιδίωξη της Αθήνας να πετύχει μια λύση και στο θέμα του ονόματος, αν και προχθές ο κυβερνητικός εκπρόσωπος Αντόνιο Μιλόσοφσκι διέψευσε τόσο την ύπαρξη οποιουδήποτε απόρρητου εγγράφου από την Αθήνα και φυσικά την ύπαρξη των ομάδων εμπειρογνωμόνων. 
