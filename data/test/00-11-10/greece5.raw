Aναστάτωση επικρατεί στα καθημερινά δρομολόγια των επιβατηγών πλοίων, αλλά και στο καθεστώς υπηρεσίας των αξιωματικών της γέφυρας και της μηχανής, οι οποίοι ζουν υπό την απειλή έκτακτης επιθεώρησης, μετά τις ποινικές διώξεις κατά της ηγεσίας του Λιμενικού και κάποιων συναδέλφων τους.
 Mε αφορμή τους συνεχείς ελέγχους και τη δίωξη πρώην διευθυντή της Eπιθεώρησης Eμπορικών Πλοίων σε βαθμό κακουργήματος, οι πλοίαρχοι της Ακτοπλοΐας προσέφυγαν στην Ενωση Πλοιάρχων Εμπορικού Ναυτικού ζητώντας «να σταματήσει το κυνήγι των μαγισσών», ενώ οι μηχανικοί των «ιπτάμενων δελφινιών» ζήτησαν από τον πρόεδρο της Ενωσης Μηχανικών να συναντηθούν με τον ίδιο τον υπουργό Χρ. Παπουτσή «για την απαράδεκτη συμπεριφορά κάποιων επιθεωρητών».
 Xθες, μετά τις επιθεωρήσεις και την απαγόρευση απόπλου πολλών «ιπτάμενων δελφινιών» η ένταση αυξήθηκε όταν αξιωματικοί του Κεντρικού Λιμεναρχείου που ενημερώθηκαν ότι στον Αργοσαρωνικό οι άνεμοι ήταν 4-5 Mποφόρ απαγόρευσαν τον απόπλου των ανοιχτών πλοίων και ενός «ιπτάμενου δελφινιού».
 Στις διαμαρτυρίες των επιβατών που είχαν προορισμό την Αίγινα και την Υδρα οι λιμενικοί απάντησαν ζητώντας από τους πλοιάρχους να αποπλεύσουν με πρακτικό- υπεύθυνη δήλωση- αλλά αυτό δεν έγινε αποδεκτό, με αποτέλεσμα οι επιβάτες να μείνουν αμανάτι στο λιμάνι μέχρι το μεσημέρι, οπότε βελτιώθηκε ο καιρός.
 Στο μεταξύ, συνεχίστηκε χθες και η αναστάτωση στις τάξεις των αξιωματικών του Λιμενικού, αφού η άσκηση ποινικής δίωξης σε βάρος της ηγεσίας του έχει «φρενάρει» κάποια σοβαρά θέματα. Ο αρχηγός Ανδρέας Συρίγος και οι δύο υπαρχηγοί δεν είναι διατεθειμένοι εφόσον εκρεμμεί η δίωξή τους να τα προωθήσουν και μάλιστα τη στιγμή που το φάκελο των διώξεων ζήτησε από τον εισαγγελέα Γρηγόρη Πεπόνη, σύμφωνα με πληροφορίες, ο εισαγγελέας του Nαυτοδικείου Πειραιά.
