 Και τώρα επειγόντως ενίσχυση. Από τη στιγμή που το όνειρο της πρόκρισης έγινε πραγματικότητα, με θριαμβευτικό τρόπο μάλιστα επί της «Μεγάλης Κυρίας» του ιταλικού ποδοσφαίρου, ο Παναθηναϊκός αρχίζει πλέον να ψάχνει για το διάδοχο του Κριστόφ Βαζέχα, σε μια θέση που κατά γενική ομολογία έχει πρόβλημα. Ο πρόεδρος Αγγελος Φιλιππίδης, πριν φύγει χθες για τη Γενεύη, όπου σήμερα θα είναι παρών στην κλήρωση της φάσης των «16» του Τσάμπιονς Λιγκ, έδωσε τη διαβεβαίωση ότι «οι προτάσεις του προπονητή θα ικανοποιηθούν», προσθέτοντας επίσης πως «μπάτζετ για ενίσχυση του ΠΑΟ υπάρχει πάντα».
 Μιλώντας στην «ΕΡΑ-Σπορ», ο κ. Φιλιππίδης ξεκαθάρισε ότι συζήτηση με θέμα «μετεγγραφές» θα γίνει με τον Αγγελο Αναστασιάδη, αμέσως μετά το ντέρμπι της Κυριακής με τον Ολυμπιακό (Λεωφόρος Αλεξάνδρας, 7 μ.μ.).
 Μία καλή και οικονομικά συμφέρουσα λύση, την οποία έχει ήδη αναφέρει πριν από ημέρες η «Ε», είναι του Κοσταρικανού Γκόμεζ του ΟΦΗ, που ως αντάλλαγμα θα πάρει τον Σίγκουρτσον κι ακόμη δύο ή τρεις ποδοσφαιριστές για να τον βοηθήσουν να ανακάμψει στο πρωτάθλημα. Πέρα όμως από την περίπτωση αυτή, και ανεξαρτήτως τι εξέλιξη θα έχει, θεωρείται βέβαιο πως τη μετεγγραφική περίοδο του Ιανουαρίου ο ΠΑΟ θα κινηθεί δραστήρια για να εξασφαλίσει το σκόρερ που χρειάζεται.
 Σε άλλα σημεία της ραδιοφωνικής συνέντευξής του, ο πρόεδρος του Παναθηναϊκού μίλησε για τη σημερινή κλήρωση («Δεν υπάρχουν σ' αυτήν φάση εύκολες ομάδες»), το οικογενειακό κλίμα που υπάρχει στην ομάδα και το οποίο «καθιέρωσε ο Γιώργος Βαρδινογιάνης», τα συμβόλαια του ενός εκατομμυρίου που υπάρχουν ακόμη, χαρακτηρίζοντάς τα «οικογενειακή υπόθεση που θα ρυθμιστεί σύντομα κατά τον καλύτερο τρόπο».
 Τέλος, σχολίασε και την τελευταία δήλωση του Βίκτωρα Μητρόπουλου («ο Φλωρίδης φταίει για τη σφαγή του Ολυμπιακού στη Λιόν»), ως εξής: 
 «Ο Μητρόπουλος είναι μακριά απ' όσα συμβαίνουν στο ευρωπαϊκό ποδόσφαιρο. Εμείς έχουμε διαφορετική φιλοσοφία. Δεν ζητήσαμε ποτέ κάτι από την UEFA. Ολα αυτά είναι τριτοκοσμικά».
 Εκανε στο ακέραιο το καθήκον του και τώρα μπορεί να ξεκουραστεί... Προχθές, ο Πορτογάλος σταρ έπαθε θλάση στους προσαγωγούς και θα λείψει τουλάχιστον ένα μήνα από τους αγώνες, όπως διέγνωσε ο καθηγητής ορθοπεδικής-γιατρός του ΠΑΟ Αργύρης Μήτσου. Σήμερα θα κάνει μαγνητική τομογραφία και θα αρχίσει αμέσως θεραπεία. Το ντέρμπι με τον Ολυμπιακό θα το δει από την εξέδρα. 
 * Πλουσιότεροι κατά 22 εκατομμύρια θα γίνουν οι παίκτες του ΠΑΟ, μετά τη μεγαλειώδη πρόκρισή τους στη φάση των «16» του Τσάμπιονς Λιγκ. Δέκα εκατομμύρια είναι το «μπόνους» πρόκρισης, έξι η νίκη επί της Γιουβέντους κι άλλα έξι (3
3=6 εκατομμύρια) οι εντός έδρας ισοπαλίες με Λα Κορούνια, Αμβούργο, για τις οποίες είχε υπάρξει διαφωνία και αποτέλεσαν την αιτία της παραίτησης Λυμπερόπουλου από την αρχηγία. Ο Παναθηναϊκός, βέβαια, με την είσοδό του στους «16» εξασφάλισε άλλα δύο δισ. τουλάχιστον από πριμ της UEFA (1 δισ.), τηλεοπτικά δικαιώματα, εισπράξεις εισιτηρίων, εκμετάλλευση διαφημίσεων κ.λπ.
