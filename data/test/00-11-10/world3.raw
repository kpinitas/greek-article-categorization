 Την ώρα που τα βλέμματα των εμπλεκομένων στην κρίση της Μέσης Ανατολής είχαν στραφεί στην επικείμενη συνάντηση Κλίντον- Αραφάτ, ρουκέτες που εκτοξεύτηκαν από ισραηλινό ελικόπτερο εναντίον ενός αυτοκινήτου, στο οποίο επέβαινε το ηγετικό στέλεχος της Φατάχ, Χουσεΐν Σάγιεφ Αμπαγιάτ, χτύπησε και τις προοπτικές ειρήνευσης στην πολύπαθη περιοχή. 
 Ο Χουσεΐν Αμπαγιάτ σκοτώθηκε ακαριαία και μαζί του έχασαν τη ζωή τους δύο Παλαιστίνιες, η 57χρονη Αζίζεχ Ζουρμπάν και η 52χρονη Ράχμι Σάχιν, οι οποίες, σύμφωνα με αυτόπτες μάρτυρες, περπατούσαν αμέριμνες στο δρόμο όταν εμφανίστηκε
το ισραηλινό ελικόπτερο κι άρχισε να βάλει εναντίον του παλαιστινιακού αυτοκινήτου.
 Η επίθεση έγινε στην περιοχή Μπεΐτ Σαχούρ της Δυτικής Οχθης και όπως ανέφεραν σε ανακοίνωσή τους οι ισραηλινές ένοπλες δυνάμεις, ο νεκρός Παλαιστίνιος είχε πάρει μέρος σε πολλές ένοπλες επιθέσεις που στοίχισαν τη ζωή αρκετών Ισραηλινών: «Οι πιλότοι ανέφεραν εύστοχα πλήγματα. Ο ακτιβιστής σκοτώθηκε και
ο υπαρχηγός του, που ήταν μαζί του, τραυματίστηκε», συνεχίζει η ανακοίνωση των
Ισραηλινών, η οποία προσθέτει ότι η επιχείρηση εξαπολύθηκε όταν ο στρατός εντόπισε ένα ένοπλο τάγμα σε μια θέση από όπου ένοπλοι είχαν επιτεθεί πολλές φορές εναντίον των ισραηλινών δυνάμεων ασφαλείας, καθώς κι εναντίον του εβραϊκού οικισμού Γκίλο και του τάφου της Ραχίλ, κοντά στη Βηθλεέμ.
 Αντίστοιχα, αξιωματούχοι της Φατάχ, του κινήματος του Παλαιστινίου ηγέτη Γιάσερ Αραφάτ, κατηγόρησαν χθες το Ισραήλ ότι επιτέθηκε εναντίον πολλών αρχηγών της οργάνωσης στη Δυτική Οχθη και απείλησαν με αντίποινα. Για τη δολοφονία του Χουσεΐν Σάγιεφ Αμπαγιάτ, ο γενικός γραμματέας της Φατάχ στην περιοχή της Βηθλεέμ, Καμέλ Χαμέντ, δήλωσε ότι η επιδρομή οργανώθηκε από ανώτερο κλιμάκιο του ισραηλινού στρατού. «Παρακολουθούσαν το όχημα, στο οποίο επέβαιναν τέσσερα άτομα που ανήκουν στην ηγεσία της Φατάχ στη Βηθλεέμ και το Ισραήλ θέλησε να δολοφονήσει», πρόσθεσε ο Χαμέντ. Από την πλευρά του ο Χουσεΐν
αλ Σέιχ, αξιωματούχος της Φατάχ στη Δυτική Οχθη δήλωσε στο ραδιοσταθμό «Φωνή της Παλαιστίνης» ότι η Φατάχ θα απαντήσει, αφού τα στελέχη της ήταν ο στόχος των Ισραηλινών. Η οργάνωση της Φατάχ στη Βηθλεέμ απείλησε ανοικτά ότι θα δολοφονήσει τον Σαούλ Μοφάζ, επικεφαλής του ισραηλινού στρατού. 
123 φορές τον εναέριο χώρο του Λιβάνου, σύμφωνα με δήλωση του εκπροσώπου της προσωρινής δύναμης του ΟΗΕ στο Λίβανο (FINUL), Τιμούρ Γκοκσέλ. Το Ισραήλ, όπως
πρόσθεσε ο Γκοκσέλ, δεν σταμάτησε τις παραβιάσεις ακόμα και μετά τις επανειλημμένες διαμαρτυρίες της δύναμης των Ηνωμένων Εθνών.
