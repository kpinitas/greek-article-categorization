 Από το μηδέν και με ανοιχτά όλα τα ενδεχόμενα, ακόμη και αυτό της τροποποίησης των μέχρι τώρα γνωστών ελληνικών θέσεων, ξεκινάει η ελληνοτουρκική προσέγγιση σε στρατιωτικοδιπλωματικό επίπεδο. 
 Τα Mέτρα Οικοδόμησης Eμπιστοσύνης (ΜΟΕ) μεταξύ των δύο χωρών ήταν το κύριο θέμα ενασχόλησης στη διάρκεια της δίωρης συνάντησης που είχαν χθες το βράδυ οι
υπουργοί Eθνικής Aμυνας Ακης Τσοχατζόπουλος και Eξωτερικών Γιώργος Παπανδρέου στο ελληνικό Πεντάγωνο.
 «Η ατζέντα των ΜΟΕ είναι ανοιχτή. Μπορεί να υπάρξουν και νέες προτάσεις. Είναι
γνωστές οι ελληνικές θέσεις, αλλά μπορεί να υπάρξουν τροποποιήσεις. Σε κάποια ίσως συμφωνήσουμε, σε άλλα μπορεί να διαφωνήσουμε. Νομίζω ότι πρέπει να αφήσουμε τη διαδικασία να πάρει το δρόμο της». Το δήλωσε απερίφραστα ο Γιώργος
Παπανδρέου, όταν οι δημοσιογράφοι ζήτησαν διευκρινίσεις για τα ΜΟΕ και, ειδικότερα, το θέμα του αφοπλισμού των μαχητικών αεροσκαφών που υπερίπτανται του Αιγαίου.
 Θα μπορούσε να χαρακτηριστεί μία συζήτηση εφ'όλης της ύλης. Ετσι τη χαρακτήρισαν άλλωστε και οι ίδιοι μετά το τέλος της. Τα ζητήματα ωστόσο στα οποία αφιέρωσαν το μεγαλύτερο χρόνο ήταν το εξής ένα: ελληνοτουρκικά. Πιο συγκεκριμένα, Mέτρα Οικοδόμησης Eμπιστοσύνης και γραμματεία διαχείρισης κρίσεων. 
 Από τα όσα δημοσίως είπαν οι δύο υπουργοί διαφαίνεται ότι η γραμμή που επικράτησε ήταν αυτή του υπουργείου Eξωτερικών. Αυτό, διότι στις δηλώσεις τους
και ο κ. Τσοχατζόπουλος και ο κ. Παπανδρέου έκαναν σαφές ότι θα συζητηθούν όλα
τα ΜΟΕ που έχουν τεθεί και από τις δύο πλευρές. 
 Οταν οι υπουργοί ρωτήθηκαν εάν θα συζητηθεί και ο αφοπλισμός των μαχητικών αεροσκαφών που πετούν πάνω από το Αιγαίο, δήλωσαν ότι «η κάθε πλευρά έχει βάλει στο τραπέζι τις προτάσεις της, οι οποίες και θα συζητηθούν. Αυτό δεν σημαίνει ότι θα γίνουν και δεκτοί όλοι οι όροι που έχουν τεθεί». 
 Πρόκειται ουσιαστικά για μια νέα θέση, με δεδομένο ότι, μέχρι πρόσφατα τουλάχιστον, ο υπουργός Eθνικής Aμυνας διεκήρυσσε ότι δεν τίθεται θέμα πτήσεων
 «Στρατηγικής σημασίας» χαρακτήρισαν οι δυο τους τις σχέσεις των υπουργείων Eξωτερικών και Aμυνας, καθώς είναι πάρα πολλά τα θέματα που απαιτούν κοινή πορεία. Οπως είπαν, ζητήματα «γραμματείας διαχείρισης κρίσεων, ΜΟΕ, εταιρική σχέση Ε.Ε. -Τουρκίας, ΝΑΤΟ, ΔΕΕ και Βαλκανίων πρέπει να αντιμετωπίζονται με απόλυτα συντονισμένους χειρισμούς». 
 Για το λόγο αυτό άλλωστε, οι κύριοι Τσοχατζόπουλος και Παπανδρέου συζήτησαν διεξοδικά τις λεπτομέρειες για δημιουργία ενός νέου διυπουργικού κατ' αρχάς φορέα, με αντικείμενο ενασχόλησης την αντιμετώπιση κρίσεων, εντοπιζομένων κυρίως σε ελληνοτουρκικά και Βαλκάνια. Οι δύο υπουργοί συμφώνησαν στην άμεση υλοποίηση του συγκεκριμένου οργάνου και, τις επόμενες μέρες, θα υποβάλουν σχετική εισήγηση στον πρωθυπουργό. Σύμφωνα με πληροφορίες, από Δευτέρα θα οριστούν οι επιτελείς των δύο υπουργείων που θα το στελεχώσουν, καθώς δεν αναμένεται αρνητική τοποθέτηση επ' αυτού από πλευράς Κώστα Σημίτη. 
 Στις χθεσινές δηλώσεις τους οι υπουργοί απέφυγαν διπλωματικά να αναφερθούν σε επί της ουσίας λεπτομέρειες των όσων συζήτησαν. Εθεσαν ένα γενικό πλαίσιο, υπογραμμίζοντας όμως, επανειλημμένως, ότι οι μεταξύ τους σχέσεις, καθώς και οι
σχέσεις των δύο υπουργείων, «είναι άριστες». Πρώτος έσπευσε να το ξεκαθαρίσει ο Γιώργος Παπανδρέου και αμέσως ο Ακης Τσοχατζόπουλος συμφώνησε μαζί του.
