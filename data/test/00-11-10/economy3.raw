 Ενδεχομένως, μάλιστα, από σήμερα -αν και οι εξελίξεις στη Wall Street αργά χθες το βράδυ δεν άφηναν και πολλά περιθώρια για κάτι τέτοιο- ή το αργότερο στις αρχές της επόμενης εβδομάδας, οπότε και δεν αποκλείεται να εκδηλωθεί νέα κίνηση από πλευράς Τραπέζης της Ελλάδος στα τραπεζικά επιτόκια, παρά το δυσμενές πληθωριστικό περιβάλλον.
 Εμπειροι αναλυτές υποστηρίζουν συγκεκριμένα ότι ο σπάνιος για τα ελληνικά δεδομένα συνδυασμός του περιορισμένου όγκου συναλλαγών -που υποδηλώνει και τα πολύ στενά πλέον περιθώρια ρευστοποιήσεων, από πλευράς θεσμικών ή ιδωτικών χαρτοφυλακίων- με την, έστω και ελαφρά, ενίσχυση των τραπεζικών τίτλων και άλλων blue chips που παρατηρήθηκε χθες, αποτελεί μια ενδιαφέρουσα εξέλιξη.
 Αλλωστε, μέσα από τις αλλεπάλληλες απαξιωτικές συνεδριάσεις κατά το τελευταίο διάστημα ο γενικός δείκτης έχει οδηγηθεί και πάλι σε ελαφρώς ανώτερα των 3.600 μονάδων επίπεδα, τα οποία σύμφωνα με τις τεχνικές αναλύσεις, αλλά και τις εκτιμήσεις εγχώριων και διεθνών χρηματιστηριακών κέντρων, θεωρούνται ως «χαμηλά» για την ελληνική αγορά, εξαιρετικά ελκυστικά για τοποθετήσεις ξένων επενδυτών και, συνεπώς, ικανά να σηματοδοτήσουν την έναρξη ενός νέου ανοδικού κύκλου.
 Εάν επαληθευτεί το αισιόδοξο σενάριο και οι ρηξικέλευθες εκτιμήσεις παραγόντων της αγοράς, τότε δεν αποκλείεται το αγοραστικό ενδιαφέρον να εστιαστεί στην πλειονότητα των 40 αντιπροσωπευτικών μετοχών του δείκτη Mid 40, από το χώρο της μεσαίας κεφαλαιοποίησης, που, κατά κοινή ομολογία, συγκεντρώνουν τρία βασικά πλεονεκτήματα ανέλιξης: 
 α) Eχουν υποστεί συγκριτικά μεγαλύτερες πιέσεις σε σύγκριση με τις ισχυρές μετοχές της υψηλής κεφαλαιοποίησης.
 β) Οι εταιρείες που αντιπροσωπεύουν έχουν υψηλούς ρυθμούς ανάπτυξης και προορίζονται να αποτελέσουν τα blue chips της ελληνικής αγοράς, και
 γ) Eίναι σαφώς πιο ευκίνητες σε οποιαδήποτε ανοδική κίνηση, όπως βεβαίως και σε αντίστοιχες καθοδικές κινήσεις, για να μην το λησμονούμε.
 Βεβαίως, στην παρούσα φάση, με ολόκληρο το πολιτικό σύστημα της Αμερικής να βρίσκεται σε εναγώνια αναζήτηση του νέου προέδρου των ΗΠΑ και τις απανταχού αγορές να έχουν περιέλθει στα πρόθυρα υστερικής αναμονής (αν και ο δείκτης Nasdaq, ασχέτως εκλογών, έχει ήδη εκδηλώσει συμπτώματα προϊούσας κατάθλιψης), θα ήταν παράλογο να απαιτούμε «ανέμελη» συμπεριφορά από τη Σοφοκλέους.
 Οι καιροί που συνέβαινε αυτό, σε πείσμα των δεινών και περιπετειών που υφίσταντο τα ξένα χρηματιστήρια, έχει παρέλθει ανεπιστρεπτί, με αποτέλεσμα το ελληνικό χρηματιστήριο να εμφανίζεται συχνά-πυκνά πολύ πιο συντηρητικό και εμφανώς πιο «τρομαγμένο» σε σύγκριση με άλλες διεθνείς αγορές, που και «φουσκωμένες» μετοχές διαθέτουν και το «στραπάτσο» της Σοφοκλέους δεν έχουν υποστεί.
