Εδώ τα κατάφερε ο ΠΑΟΚ με την Ουντινέζε και -προχθές- ο Παναθηναϊκός με τη Γιουβέντους. Δεν θα έβγαινε ασπροπρόσωπος κόντρα στους Ιταλούς ο ΠΑΟ του μπάσκετ, κοτζάμ πρωταθλητής Ευρώπης; Η Σιένα υποκλίθηκε στους «πράσινους» (65-97) και οι Ελληνες φοιτητές στις κερκίδες του γηπέδου Παλασκλάβο συνέχισαν το παραλήρημά τους...
 Στα δρομάκια της μεσαιωνικής πόλης, οι οπαδοί του Παναθηναϊκού είχαν στήσει πάρτι το βράδυ της Τετάρτης. Μάλιστα είχαν μαζί τους και αρκετούς...Ιταλούς, οπαδούς της Μίλαν, της Ιντερ και οποιασδήποτε άλλης, πλην της μισητής απανταχού της χώρας Γιούβε. Το μόνο που έμενε για να συμπληρωθεί το πανηγυρικό σκηνικό, ήταν να κάνει το κομμάτι της η ομάδα του Ομπράντοβιτς, που τόσες εβδομάδες κλυδωνιζόταν. Στάθηκαν αντάξιοι της περίστασης, ο «Ιταλιάνος» Καλαϊτζής και οι φίλοι του. Ο Παναθηναϊκός που είδαμε χθες ήταν βγαλμένος από τις ένδοξες μέρες του 2000-2000.
 Αναφέραμε το όνομα του Καλαϊτζή, γιατί ο Γιωργάκης ένιωθε σαν στο σπίτι του στα παλιά του λημέρια (έπαιξε για 3 μήνες στο Μιλάνο, αν θυμάστε) και έγινε πραγματικός ηγέτης. Και σωστά οργάνωσε το παιχνίδι του Παναθηναϊκού κόντρα στον παλιό του συμπαίκτη Τράβις Μέις, και απόλυτη ευστοχία είχε στα σουτ που επιχείρησε και τον...Κώστα Πετρόπουλο ζέστανε. Είδατε τι κάνει η απειλή του...Παπαλουκά; 
 Από τη στιγμή που ο Παναθηναϊκός βρήκε ικανό κουμανταδόρο στην πεντάδα του, έκανε τα δύσκολα εύκολα. Ο Ρέμπρατσα έκανε ό,τι ήθελε μέσα στην ιταλική ρακέτα (15 π. στο πρώτο ημίχρονο), ο Μποντίρογκα έβρισκε πεδίο δράσης χωρίς να προβληματίζεται, ακόμα κι ο Μίντλετον έμοιαζε με σούπερ σταρ. Οι «πράσινοι» ξεκίνησαν το ματς με 16-1 και δεν ένιωσαν απειλή μετά το 23ο λεπτό, αφού η μετριότατη Σιένα ξεφούσκωσε μετά το 43-50. Κάτω από τους τέσσερις πόντους (36-40 στο 18', με μίνι-ξέσπασμα του γερο-Ρόουαν), η διαφορά δεν μειώθηκε ποτέ.
 «Ηταν πολύ σημαντικό αυτό το παιχνίδι», επισήμανε στο τέλος ο Ομπράντοβιτς. «Το είχαμε σημαδέψει σαν σημείο εκκίνησης για ένα καλύτερο μέλλον...».
