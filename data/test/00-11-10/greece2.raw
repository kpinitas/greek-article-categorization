 Λίφτινγκ στη Δημόσια Διοίκηση με επίκεντρο της προσπάθειας αυτή τη φορά το ανθρώπινο δυναμικό, δηλαδή τους δημόσιους υπαλλήλους, επιχειρεί η υπουργός Εσωτερικών και Δημόσιας Διοίκησης Βάσω Παπανδρέου, η οποία ανακοίνωσε χθες την
πρόσληψη 33.481 υπαλλήλων μέσα στο 2001 σε υπουργεία, οργανισμούς, νομαρχίες και δήμους.
 Το προσωπικό αυτό θα καλύψει μόνιμες ανάγκες των υπηρεσιών και ο στόχος είναι να στελεχωθούν όλες οι βαθμίδες της διοίκησης με προσωπικό που να μπορεί να ανταποκριθεί στις σύγχρονες ανάγκες της κοινωνίας και της οικονομίας. Τα προσόντα που απαιτούνται πλέον για το διορισμό στο Δημόσιο δεν είναι σε καμία περίπτωση υποβαθμισμένα, καθώς απαραίτητη προϋπόθεση (εκτός πτυχίων και τίτλων
σπουδών) θεωρείται η γλωσσομάθεια και οι γνώσεις πληροφορικής.
 Χαρακτηριστικό είναι ότι τα υπουργεία ζήτησαν για τις ανάγκες τους την πρόσληψη προσωπικού, 62.382 ατόμων, δηλαδή εγκρίθηκαν περίπου οι μισές προσλήψεις από εκείνες που ζητήθηκαν. Αναλυτικά, σε προσωπικό πανεπιστημιακής εκπαίδευσης τα αιτήματα ήταν 26.597 υπάλληλοι, για τεχνολογική εκπαίδευση ήταν
9.913. Στην κατηγορία της δευτεροβάθμιας εκπαίδευσης τα αιτήματα αφορούσαν 20.247 υπαλλήλους, στην υποχρεωτική εκπαίδευση 5.394. Tέλος για ειδικό επιστημονικό προσωπικό τα αιτήματα ήταν για 231 υπαλληλους. 
 Οι περισσότερες μειώσεις, όπως χαρακτηριστικά είπε η υπουργός, έγιναν στη δευτεροβάθμια και υποχρεωτική εκπαίδευση. Οι προσλήψεις που θα γίνουν στην κατηγορία της δευτεροβάθμιας εκπαίδευσης θα αφορούν κυρίως τεχνικό προσωπικό, θα είναι στην πλειονότητα αορίστου χρόνου, ενώ στο διοικητικό κλάδο που μέχρι τώρα οι προσλήψεις αναφέρονταν σε υπαλλήλους μέσης εκπαίδευσης, τώρα αυτές θα περιοριστούν στο ελάχιστο. 
 Εξαίρεση αποτέλεσαν τα αιτήματα προσλήψεων στους δήμους, όπου τα τελευταία χρονια υπάρχει δραματική μείωση υπαλλήλων δευτεροβάθμιας εκπαίδευσης. Ζητήθηκαν 1.591 προσλήψεις και εγκρίθηκαν 900, που θα στελεχώσουν κυρίως το σώμα της δημοτικής αστυνομίας. 
 n Πρόσθετο προσόν διορισμού στους κλάδους Διοικητικού, Οικονομικού, Λογιστικού, η γνώση επεξεργασίας κειμένου σε ηλεκτρονικό υπολογιστή. Ταυτόχρονα ζητείται η γνώση ξένης γλώσσας σε υψηλό επίπεδο.
 n Διευρύνεται ο κύκλος των πτυχίων ή διπλωμάτων ΑΕΙ και ΤΕΙ που απαιτούνται και γίνονται δεκτά ως προσόντα διορισμού και έχουν ληφθεί υπόψη οι νέες ειδικότητες που παρέχει σήμερα το εκπαιδευτικό σύστημα.
 n Ειδικά στις θέσεις κλάδου δευτεροβάθμιας εκπαίδευσης γίνονται δεκτοί και υποψήφιοι που είναι απόφοιτοι των ΙΕΚ.
 n Προστίθεται νέος κλάδος που θα ονομάζεται κλάδος Διοικητικών Γραμματέων και ο οποίος ουσιαστικά θα αποτελέσει τη διάδοχη κατάσταση των κλάδων Διοικητικού-Λογιστικού και Δακτυλογράφων, οι οποίοι σταδιακά θα καταργηθούν, ιδιαίτερα σε υπηρεσίες με μεγάλο αριθμό υπαλλήλων σε αυτούς τους κλάδους.
 n Δίδεται η δυνατότητα να ορίζονται επικουρικά στις προκηρύξεις και πτυχία συναφούς ειδικότητας, κάθε φορά που οι θέσεις δεν καλύπτονται από υποψήφιους με πτυχία αντίστοιχης ειδικότητας. Στις γενικές διατάξεις προσδιορίζεται η έννοια του όρου «ταυτόσημο πτυχίο ή δίπλωμα», ο οποίος για πρώτη φορά χρησιμοποιείται στον ορισμό των προσόντων κλάδων τριτοβάθμιας εκπαίδευσης.
 Ολα τα παραπάνω καθορίζονται σε προεδρικό διάταγμα που έχει ήδη καταρτιστεί και θα σταλεί τις επόμενες ημέρες για υπογραφή και θα ισχύσουν για την αξιολόγηση του προσωπικού στις 33.481 προσλήψεις που θα πραγματοποιηθούν μέσα στο 2001. Με τις ρυθμίσεις αυτές εξασφαλίζεται η ομοιομορφία των προσόντων διορισμού για τις ίδιες ειδικότητες με στόχο να διευκολυνθεί και το ΑΣΕΠ στις διαδικασίες πρόσληψης.
