Εως και με παραπομπή του στο Ευρωπαϊκό Δικαστήριο κινδυνεύει ο πρόεδρος της ΕΚΤ
Βιμ Ντούιζενμπεργκ μετά την γκάφα που διέπραξε την προηγούμενη εβδομάδα.
 Δεν έχουν τελειωμό οι επιθέσεις που δέχεται ο πρόεδρος της ΕΚΤ Βιμ Ντούιζεμπεργκ μετά τις άστοχες δηλώσεις του πριν από περίπου 10 ημέρες, οι οποίες και οδήγησαν το ευρώ σε νέα αρνητικά ρεκόρ έναντι του δολαρίου.
 Χθες μάλιστα, ο βουλευτής και εισηγητής του προϋπολογισμού της γαλλικής κυβέρνησης, Ντιντιέ Μιγκό, προχωρώντας σε ανοιχτή επίθεση κατά του Ολλανδού τραπεζίτη, ισχυρίστηκε ότι η παραπομπή του σε δίκη για ανικανότητα είναι κάτι που θα έπρεπε να εξεταστεί.
 Ο Μιγκό, στενός συνεργάτης του Γάλλου υπουργού Οικονομικών Λοράν Φαμπιούς, επισήμανε ότι τόσο οι δηλώσεις Ντούιζενμπεργκ πριν από περίπου 10 ημέρες -ότι μεσούσης της κρίσης στη Μέση Ανατολή το G7 δεν θα πρέπει παρέμβει στις αγορές-
όσο και η νομισματική πολιτική που ακολουθεί η Ευρωπαϊκή Κεντρική Τράπεζα, εγείρουν αρκετά ερωτήματα και ανησυχίες για την ικανότητα των κεντρικών τραπεζιτών.
 Οι δηλώσεις του Ντούιζενμπεργκ, όπως είπε, οδήγησαν στη σημαντική υποχώρηση του ευρώ, ενώ η αύξηση των επιτοκίων από την ΕΚΤ επηρεάζει αρνητικά την ευρωπαϊκή ανάπτυξη και τις προσπάθειες των χωρών-μελών για μείωση της ανεργίας.
 «Η ΕΚΤ είναι ανεξάρτητη, αλλά αυτό δεν σημαίνει ότι είναι ελεύθερη από οποιονδήποτε έλεγχο», είπε ακόμη ο Μιγκό, απειλώντας ότι, αν η ΕΚΤ συνεχίσει τη σημερινή της νομισματική πολιτική, τότε μια αγωγή εναντίον της θα ήταν η κατάλληλη απάντηση. «Η Κομισιόν, το Ευρωπαϊκό Συμβούλιο ή μια χώρα-μέλος της Ευρωπαϊκής Ενωσης θα μπορούσαν -όπως είπε- να φέρουν τον κ. Ντούιζενμπεργκ ενώπιον του Ευρωπαϊκού Δικαστηρίου».
 Αιτιολογώντας αυτήν του την άποψη, ο Γάλλος πολιτικός επισήμανε ότι, σύμφωνα με τη Συνθήκη του Αμστερνταμ, το Ευρωπαϊκό Σύστημα Κεντρικών Τραπεζών στηρίζει
τους γενικούς στόχους των οικονομικών πολιτικών της Κοινότητας, δηλαδή το υψηλότερο επίπεδο απασχόλησης και την οικονομική και κοινωνική πρόοδο. Αυτό σημαίνει, είπε ο Μιγκό, ότι η νομισματική πολιτική -που καθορίζεται από την ΕΚΤ- δεν μπορεί να είναι ανεξάρτητη των γενικών στόχων των οικονομικών πολιτικών που ακολουθούν οι χώρες-μέλη.
 Οι τελευταίες αυξήσεις των επιτοκίων της ΕΚΤ όμως εναντιώνονται σε αυτούς, καθώς καθιστούν την πίστωση ακριβότερη απειλώντας την οικονομική ανάπτυξη. Οι Eυρωπαίοι κεντρικοί τραπεζίτες είναι υπερευαίσθητοι στις ενδείξεις πιθανής ανόδου του πληθωρισμού, γεγονός που τους οδηγεί σε λάθη. Ο πληθωρισμός στη ζώνη του ευρώ βρίσκεται σήμερα πάνω από το φετινό στόχο της ΕΚΤ-2%, αυτό όμως οφείλεται κυρίως στο ακριβό πετρέλαιο, κάτι που σχετικοποιεί τους φόβους των τραπεζιτών για πληθωριστικές πιέσεις.
 Ο Μιγκό, αντανακλώντας ακόμη ανάλογες απόψεις που υπάρχουν σήμερα στο κυβερνών
Γαλλικό Σοσιαλιστικό Kόμμα, δεν δίστασε να επαναφέρει το ζήτημα δημιουργίας ενός ευρωπαϊκού θεσμού αντίβαρου στη σημερινή παντοδυναμία της ΕΚΤ, λέγοντας «ότι η ζώνη του ευρώ χρειάζεται μια πολιτική δύναμη που θα έχει τη δύναμη να λειτουργήσει παράλληλα με την ΕΚΤ».
