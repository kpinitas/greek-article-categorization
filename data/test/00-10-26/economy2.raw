 Ενας Γερμανός εργάτης έχασε πριν από ένα μήνα τη ζωή του, κατά τη διάρκεια εργασιών για την τελική φάση της γεώτρησης, που πραγματοποιεί η βρετανική εταιρεία «Enterprise Οil» στη περιοχή Μιχόι Αχαΐας.
 Ο 52χρονος Μάρτιν Φράγκε, στις 18 Σεπτεμβρίου 2000 εκτελούσε τη βραδινή του βάρδια κοντά στο γεωτρύπανο, όταν ξαφνικά στις 4.30 το πρωί ένα από τα περιστρεφόμενα εξαρτήματα που συνδέουν τους σωλήνες του γεωτρύπανου τον χτύπησε με δύναμη στην κοιλιακή χώρα. Αμέσως μεταφέρθηκε στο νοσοκομείο Αγιος Ανδρέας της Πάτρας, όπου διαπιστώθηκε ότι η κατάσταση της υγείας του ήταν ελεγχόμενη, καθώς αιμοδυναμικά ήταν σταθερός και διατηρούσε τις αισθήσεις του.
 Ομως μετά από δύο ημέρες ο άτυχος εργάτης παρουσίασε ξαφνικά φοβερούς πόνους στην κοιλιά και υπεβλήθη σε νέες εξετάσεις, όπου οι γιατροί διέγνωσαν ότι είχε
υποστεί ρήξη κοίλου σπλάχνου. Εισήχθη αμέσως στο χειρουργείο, όπου διαπιστώθηκε διάτρηση του λεπτού εντέρου και σήψη. Τελικά, παρά τις προσπάθειες των ιατρών ο Γερμανός εργάτης άφησε την τελευταία του πνοή στο νοσοκομείο. 
  Συνεχίζεται η ελπιδοφόρα γεώτρηση της βρετανικής Enterprise στο χωριό Μιχόι στην Αχαΐα. Σύμφωνα με χθεσινή ανακοίνωση της εταιρείας, το βάθος στο οποίο έχει φτάσει το γεωτρύπανο είναι περίπου 2.300 μέτρα, ενώ στο τέλος της επόμενης εβδομάδας αναμένεται να φτάσει στο προγραμματισμένο βάθος των 2.500 μέτρων.
 Η εταιρεία, όπως είναι φυσικό, είναι ιδιαίτερα επιφυλακτική για τα μέχρι στιγμής αποτελέσματα της γεώτρησης και επισημαίνει ότι ανακοινώσεις θα γίνουν μετά την ολοκλήρωση της γεώτρησης και την αξιολόγηση των στοιχείων, προκειμένου να προσδιορίσει την περαιτέρω πορεία των ερευνών. Πάντως, όπως έγραφε και χθές η «Ε», η αισιοδοξία είνα διάχυτη μεταξύ των τεχνικών που πραγματοποιούν τη γεώτρηση.
 Σύμφωνα με πληροφορίες, καθοριστικός παράγων για την ύπαρξη εκμεταλλεύσιμου κοιτάσματος είναι το πορώδες του πετρώματος που έχει βρεθεί και που θα αξιολογήσουν οι επιστήμονες της εταιρείας. Είναι γεγονός ότι στο βάθος που έχει φτάσει το γεωτρύπανο έχουν βρεθεί ισχυρές ενδείξεις για ύπαρξη πετρελαίου. Ωστόσο, η έρευνα θα πρέπει να συνεχιστεί. Ετσι με την ολοκλήρωση της γεώτρησης στο Μιχόι το γεωτρύπανο θα μεταφερθεί σε άλλη τοποθεσία στην ίδια περιοχή προκειμένου να γίνει γεώτρηση στο ίδιο βάθος.
