 Το μπαλάκι στους ποδοσφαιριστές του Ολυμπιακού έριξε ο Γιάννης Μαντζουράκης στο τέλος του αγώνα και αφορά την πρόκριση στη δεύτερη φάση των ομίλων του Champions League. «Δίνεται η ευκαιρία στους παίκτες να πάρουν μια παλικαρίσια πρόκριση στη Γαλλία» δήλωσε ο «Ρουμάνος» τεχνικός, ο οποίος πρόσθεσε: «Η σημερινή νίκη ανήκει στους παίκτες και σε αυτόν τον κόσμο που έδωσε μεγάλη βοήθεια. Συγχαρητήρια στους ποδοσφαιριστές για την τρίτη τους νίκη στον όμιλο. Ηταν ένα καλό παιχνίδι από πλευράς τακτικής και το πήραμε. Πιστεύω ότι ο Ολυμπιακός είναι σε θέση να πάρει την πρόκριση.
 Με τις αλλαγές του Αλεξανδρή και του Γιαννακόπουλου σπρώξαμε το παιχνίδι στην επίθεση, είχαμε αριθμητική υπεροχή στη μεσαία και επιθετική γραμμή και κατορθώσαμε να κερδίσουμε τον αγώνα. Είχα πει ότι το παιχνίδι θα κρινόταν στο ένα γκολ και ευτυχώς που το πετύχαμε εμείς. Η Λιόν μάς περιμένει τώρα ενθουσιασμένη και είναι μια ομάδα με σταθερή απόδοση στα παιχνίδια του ομίλου».
 Ο προπονητής της Βαλένθια, Εκτορ Κούπερ, παρουσιάστηκε απογοητευμένος από την ήττα, αλλά όπως υποστήριξε: «Ο Ολυμπιακός έτσι όπως έγινε το παιχνίδι, άξιζε την νίκη. Πιστεύω ότι ήταν πέναλτι του Ντεσάμπ πάνω στον παίκτη του Ολυμπιακού, αλλά είχαμε και εμείς ένα πέναλτι με τον Βιθέντε, το οποίο δεν δόθηκε. Η Βαλένθια έπαιξε καλά και είχε τις ευκαιρίες για το γκολ. Τελικά χάσαμε το παιχνίδι και δεν πήραμε το βαθμό της ισοπαλίας τον οποίο επιδιώκαμε. Τώρα η δεύτερη θέση θα κριθεί στη Γαλλία και πιστεύω ότι η πρόκριση είναι 50-50, τόσο για τη Λιόν, όσο και για τον Ολυμπιακό».
 *Τους Ολυμπιονίκες Κώστα Κεντέρη, Κατερίνα Θάνου, Μιρέλλα Τζελίλη, Χρήστο Σπύρου και Μιχάλη Μουρούτσο βράβευσε ο πρόεδρος του Ολυμπιακού Σωκράτης Κόκκαλης σε ειδική τελετή που έγινε χθες στο ΟΑΚΑ πριν από την έναρξη του αγώνα με τη Βαλένθια. Στην ίδια τελετή τιμήθηκαν ο προπονητής Παναγιώτης Βεντίκος και ο έφορος του τμήματος στίβου του Ολυμπιακού Γιώργος Γλου.
 *Ο σκάουτερ της Ιντερ, Μάριο Κόρσο, βρέθηκε χθες στο ΟΑΚΑ και είχε στραμμένο το βλέμμα του στον Τζιοβάνι.
 *Στο Ολυμπιακό Στάδιο βρέθηκε και ο βοηθός του Ζακ Σαντινί στον πάγκο της Λιόν, Αλέν Ολιό.
