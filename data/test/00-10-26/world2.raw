 Κλιμακώνει η Ευρωπαϊκή Ενωση (Ε.Ε.) τις πιέσεις προς την Τουρκία για τα ανθρώπινα δικαιώματα, ζητώντας της τώρα να αρχίσει συνομιλίες με την Οργάνωση για την Ασφάλεια και τη Συνεργασία στην Ευρώπη (ΟΑΣΕ) σχετικά με την προστασία
των δικαιωμάτων των μειονοτήτων, αφού η Αγκυρα, όπως δημοσίευσε η «Ε» στις 25
Σεπτεμβρίου, αφαίρεσε τις μειονότητες από το πρόγραμμα εκδημοκρατισμού που ετοιμάζει.
 Σε συνέντευξη Τύπου της ΟΑΣΕ για την προστασία των πολιτικών και των ανθρωπίνων δικαιωμάτων, αναγνώστηκε ανακοίνωση της Ε.Ε. στην οποία σημειώνονται οι προσπάθειες της Οργάνωσης για να αρχίσουν συνομιλίες με την Τουρκία γύρω από τις μειονότητες και εκφράζεται «η ελπίδα ότι οι προσπάθειες γρήγορα θα αποβούν αποτελεσματικές». «H Ε.Ε. υπογραμμίζει τη σημασία της πλήρους συνεργασίας όλων των χωρών-μελών της ΟΑΣΕ με την Υπατη Αρμοστεία και τις εθνικές μειονότητες», αναφέρει η ανακοίνωση. Η ανακοίνωση χαιρετίζει την πρόθεση της Τουρκίας να ανταποκριθεί στα κριτήρια της Ε.Ε. που περιλαμβάνουν την προστασία των μειονοτήτων.
 Ωστόσο, στην Τουρκία συμφωνήθηκε να μην περιληφθούν οι μειονότητες στο πρόγραμμα σύγκλισης (κριτήρια Κοπεγχάγης) εκδημοκρατισμού που ετοιμάζει η κυβέρνηση, ακριβώς για να μη θεωρηθεί ότι η Τουρκία δεν τηρεί τις υποχρεώσεις της που απορρέουν από τη συνθήκη της Λωζάννης. Στο πρόγραμμα σύγκλισης είχε, σε συνεννόηση με τον πρωθυπουργό Ετζεβίτ και τον αντιπρόεδρο της κυβέρνησης Γιλμάζ, προστεθεί άρθρο που προέβλεπε ότι «πρέπει να εξεταστούν οι ανάγκες των
μη μουσουλμάνων πολιτών σχετικά με τα ιδρύματα (βακούφια) και τους λαούς τους και να καθοριστούν τα μέτρα που θα ληφθούν». Το άρθρο αφαιρέθηκε με πρωτοβουλία του υπουργού Δικαιοσύνης, του υπουργού άνευ χαρτοφυλακίου και του ηγέτη του ακροδεξιού κόμματος Εθνικιστικής Δράσης, Ντεβλέτ Μπαχτσελί.
 Το τουρκικό υπουργείο Eξωτερικών ανακοίνωσε χθες ότι το έγγραφο της εταιρικής σχέσης με την Ε.Ε., αντανακλά τις απόψεις και τις προσδοκίες των Βρυξελλών και
δεν αποτελεί διαπραγμάτευση με την Αγκυρα. Οι απόψεις της Τουρκίας θα διατυπωθούν στο έγγραφο που θα ετοιμάσει η Αγκυρα και «οι ενταξιακές διαπραγματεύσεις θα αρχίσουν όταν η Τουρκία αισθανθεί έτοιμη», δήλωσε εκπρόσωπος του υπουργείου.
 Στη Σουηδία, όμως, έγινε γνωστό ότι η κουρδικής καταγωγής δήμαρχος του Ντιγιαρμπακίρ, Τζιάν Σιρ Τζιάν, κινδυνεύει με 4 χρόνια φυλακή, γιατί σε συνέντευξή της σε σουηδικό μέσο ενημέρωσης χρησιμοποίησε τη λέξη Κουρδιστάν. Η
υπουργός Eξωτερικών της Σουηδίας σχολίασε κατόπιν αυτού ότι η Τουρκία έχει πολύ δρόμο μπροστά της έως τις ενταξιακές διαπραγματεύσεις.
