 Οργίλη δήλωση έκανε η Σοφία Παπανδρέου-Κατσανέβα χθες από το Τορόντο του Καναδά, εναντίον του συζύγου της Θόδωρου Κατσανέβα. «Προπέτασμα καπνού για να γλιτώσει κάποιος άλλος από τις ευθύνες του», χαρακτηρίζει την κίνησή του να αφήσει να διαρρεύσει στο «Εθνος» (φύλλο 24/10) είδηση για το επικείμενο διαζύγιό τους, με την αιτιολογία ότι η διατάραξη της σχέσης τους οφείλεται στο
ότι η Σοφία έχει από χρόνια ενταχθεί στην παραθρησκευτική οργάνωση «Αποστολική
Εκκλησία της Πεντηκοστής», γεγονός μάλιστα που έχει απασχολήσει και την Εκκλησία της Ελλάδας, όπως υποστηρίζει το συγκεκριμένο δημοσίευμα.
 Η κόρη του Ανδρέα Παπανδρέου, που μιλούσε σπάνια στα μέσα ενημέρωσης και γενικά είναι ένα άτομο πολύ χαμηλών τόνων, έστειλε γραπτή δήλωση από το Τορόντο κατά τη διάρκεια του προχθεσινού κεντρικού δελτίου ειδήσεων του Mega σε μια έκρηξη οργής που δείχνει ότι το ποτήρι ξεχείλισε. Με υποτιμητικό ύφος, εμμέσως αποκαλεί τον Θόδωρο Κατσανέβα «μικρό» πολιτικό, ο οποίος βρίσκεται μακράν της δικής της οικογένειας με τους μεγάλους πολιτικούς, που ποτέ δεν θα κατέφευγαν σε τέτοια μέσα και επιχειρήματα.
 «Ανατράφηκα σ' ένα σπίτι όπου η ελευθερία και το θάρρος της γνώμης αποτελούσαν
τον ακρογωνιαίο λίθο της προσωπικότητας», γράφει. "Πιστέψτε ότι θέλετε, έλεγε ο πατέρας μου, αλλά πιστέψτε το με πάθος και πληρώστε τις συνέπειες γι' αυτό".
Εχω μεγαλώσει σε μια οικογένεια με μεγάλους πολιτικούς που κανένας τους δεν θα
έβγαινε να πει ότι οι θρησκευτικές πεποιθήσεις είναι θέμα της Εκκλησίας. Οι θρησκευτικές πεποιθήσεις δεν είναι θέμα ούτε της Εκκλησίας ούτε της Αστυνομίας. Είναι προσωπική υπόθεση του κάθε ατόμου και αποτελούν απαραβίαστο δικαίωμα του πολίτη εδώ και αιώνες».
 Η Σοφία Παπανδρέου, γνωρίζοντας προφανώς τις πρακτικές που ακολουθούσε ο επί 22 χρόνια σύζυγός της Θόδωρος Κατσανέβας, ήταν εύκολο να αναγνωρίσει την «πηγή» του δημοσιεύματος του «Εθνους». Γράφει χαρακτηριστικά: 
 «Δεν ξέρω καμία χώρα στον κόσμο που να θέλει να λέγεται ευνομούμενη και σύγχρονη και που οι φημολογούμενες θρησκευτικές αντιλήψεις κάποιου ατόμου αποτελούν είδηση ή θέμα διασυρμού. Και δεν ξέρω κανένα λαό στον κόσμο, εκτός από τους φονταμενταλιστές της Ανατολής, οι θρησκευτικές απόψεις των οποίων να συγκροτούν λόγο διαζυγίου. Οι "πληροφορίες" που είδαν τις τελευταίες ημέρες το
φως της δημοσιότητας μόνο από δύο άτομα θα μπορούσαν να διαρρεύσουν. Το ένα από αυτά είμαι εγώ. Λυπάμαι που το άλλο άτομο αντί να βγει και να πει επώνυμα τη γνώμη του επιστράτευσε όλες τις ανώνυμες διασυνδέσεις του για να με διασύρει. Οποιος έχει δίκιο δεν καταφεύγει στα μέσα ενημέρωσης ανώνυμα αλλά επώνυμα εκεί που απονέμεται η δικαιοσύνη, δηλαδή, στα δικαστήρια».
 Το ίδιο δημοσίευμα ανέφερε ότι ο μεγάλος γιος της Ανδρέας, που σπούδαζε οικονομικά στο πανεπιστήμιο του «Γιορκ» του Καναδά, τους τελευταίους μήνες μετακόμισε στην Αγγλία όπου συνεχίζει τις σπουδές του στο εκεί ομώνυμο πανεπιστήμιο και ότι ο μικρός της γιος Κωστής, ο οποίος ζει μαζί της στο Τορόντο τα τελευταία δύο χρόνια (η Σοφία σπουδάζει χορό) προσηλυτίστηκε επίσης
 «Η εικόνα που παρουσιάστηκε για μένα, της αφελούς γυναίκας που εγκατέλειψε το σπίτι και τα παιδιά της για ν' ακολουθήσει κάποια θρησκευτική οργάνωση, αποτελεί προπέτασμα καπνού για να γλιτώσει κάποιος άλλος από τις ευθύνες του»,
γράφει η Σοφία. «Κι ας είχαμε συμφωνήσει ότι θα σεβαστούμε τα παιδιά μας και θα τα προφυλάξουμε τις δύσκολες γι' αυτά ημέρες. Δεν πιστεύω ότι στις μέρες μας υπάρχει θρησκευτική οργάνωση που να μπορεί να διαλύσει ένα γάμο. Θα ευχόμουνα απλά να υπάρχει κάποια ανθρωπιά στα άτομα που λύνουν τα προσωπικά τους προβλήματα και να μην αναμιγνύονται σ' αυτά τα αθώα θύματα». 
 Και καταλήγει η κόρη του ιδρυτή του ΠΑΣΟΚ και πρώην πρωθυπουργού Ανδρέα Παπανδρέου: «Οπως κάθε άνθρωπος, διατηρώ το δικαίωμα να πιστεύω σε ό,τι θεωρώ σωστό ή να το αλλάζω όταν το θεωρήσω λάθος. Σέβομαι τις ιδέες των άλλων και απαιτώ τον ανάλογο σεβασμό στις δικές μου. Δεν θέλω δημόσιο διαζύγιο. Ζητώ από
όλους σεβασμό της προσωπικής μου ζωής και αυτής των παιδιών μου. Οποιος έχει δίκιο υπογράφει με τ' όνομά του.
