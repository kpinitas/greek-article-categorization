 Υστερα από 26 μέρες απραξίας, στις οποίες έγιναν τρία φιλικά και ένα αδιάφορο βαθμολογικά παιχνίδι Kυπέλλου στη Λάρισα, η ΑΕΚ επανέρχεται απόψε (8, SuperSport) κατά της Χερφόλγκε με την επίσημη στολή της σε ματς τού χωρίς λάμψη και πρεστίζ UEFA. Ενδιαφέρον, και μάλιστα τεράστιο, αποκτά τούτη η δεύτερης σημασίας ευρωπαϊκή διοργάνωση από τον άλλο γύρο με την προσθήκη των οκτώ «κομμένων» από τη συνέχεια του Τσάμπιονς Λιγκ και το ξεσκαρτάρισμα με τον αποκλεισμό των χαμηλής δυναμικότητας ομάδων.
 Γι' αυτόν τον τρίτο γύρο φιλοδοξεί η ΑΕΚ να πάρει δύο εβδομάδες νωρίτερα το εισιτήριο πρόκρισης, κατά δήλωση και του προπονητή της Γιάννη Παθιακάκη στη χθεσινή συνέντευξη Τύπου: «Στα ευρωπαϊκά παιχνίδια πρέπει να μπαίνεις δυνατά από το πρώτο λεπτό. Αυτό θα κάνουμε κι εμείς. Πρέπει να πιέσουμε από το πρώτο λεπτό για να πάρουμε σκορ ασφαλείας. Σαν ΑΕΚ πρέπει να καθαρίσουμε την πρόκριση από το πρώτο παιχνίδι».
 Τον προβληματίζει, όπως παραδέχτηκε, η απραξία της ομάδας, όπως επίσης και το αν η ΑΕΚ θα έχει το ρυθμό που απαιτείται μετά την έλλειψη αγώνων. Συγκρίνοντας τη Χερφόλγκε με τη Βάσας, τόνισε πως οι Δανοί λειτουργούν καλύτερα εκτός έδρας. «Η Βάσας είχε δύο-τρεις παίκτες, οι οποίοι ξεχώριζαν, αλλά δεν ήταν πειθαρχημένη. Η Χερφόλγκε παίζει σκληρά, τρέχει για ενενήντα λεπτά και είναι ομάδα συνόλου. Είναι πειθαρχημένη στο παιχνίδι της και ξεχωρίζει μόνον ο τερματοφύλακάς της, του οποίου η συμμετοχή είναι αμφίβολη». 
 Περιμένει τη Χερφόλγκε να παίξει κλειστά, έχει εντοπίσει όμως κενά στα νώτα τους. «Εμείς θα πιέσουμε από την αρχή για να πάρουμε το επιθυμητό αποτέλεσμα. Αυτό δεν θα το ζητήσω απλώς από τους παίκτες μου. Θα το απαιτήσω! Θέλω μέσα από την ψυχική, σωματική και πνευματική διάθεση να τα δώσουν όλα. Να έχουν την απόδοση όπως στο πρώτο ημίχρονο με την Προοδευτική. Η διάθεση όταν παίζεις μπροστά σε δέκα με δεκαπέντε χιλιάδες θεατές είναι διαφορετική».
 Ο Μιχάλης Κασάπης θα παίξει απόψε με (αντιφλεγμονώδη) ένεση, όπως τόνισε ο Παθιακάκης, που κρίνει απαραίτητη την παρουσία του 29χρονου αριστερού μπακ χαφ. «Αντίθετα, ο Πέτκοφ δεν θα αγωνιστεί γιατί δεν είναι 100% έτοιμος. Δεν θέλω να πάρω το ρίσκο και να πάθει υποτροπή ή να μην αποδώσει καλά. Με τον Κασάπη είναι διαφορετικά γιατί δεν έχει μυικό τραυματισμό».
 Ο Παθιακάκης αποκάλυψε επίσης ότι λόγω της απουσίας του Πέτκοφ ο Ζαγοράκης θα προωθηθεί στο κέντρο (δεύτερο αμυντικό χαφ) και ο Λάκης θα καλύψει τη δεξιά πτέρυγα. Αφησε μάλιστα ανοιχτό το ενδεχόμενο να καθιερώσει σ' αυτή τη θέση τον Ζαγοράκη. 
 Εντυπωσιασμένος από τη δυναμικότητα της ΑΕΚ δήλωσε ο παίκτης - προπονητής της Χερφόλγκε Τζον Γένσεν. «Δεν ήξερα πολλά πράγματα για την ΑΕΚ, την οποία παρακολούθησα σε μερικές βιντεοκασέτες. Ειλικρινά δεν περίμενα ότι η ΑΕΚ είναι τόσο δυνατή. Ευτυχώς για εμάς που στο ποδόσφαιρο δεν κερδίζει πάντα ο καλύτερος! » Ποιο είναι το πρόβλημά του; Η απειρία των παικτών του και και το φανατισμένο ελληνικό κοινό! 
