Στο ίδιο κελί της Α' πτέρυγας των φυλακών Κορυδαλλού, όπου κρατείται τα τελευταία δώδεκα χρόνια, θα παραμείνει... μέχρι νεωτέρας ο πρώην μεγαλοτραπεζίτης Γιώργος Κοσκωτάς.
 Tο Συμβούλιο Πλημμελειοδικών Πειραιά, όπου είχε καταφύγει με αίτημα να αποφυλακισθεί, απέρριψε ομόφωνα την υφ' όρων απόλυσή του, την οποία έχουν δικαίωμα να ζητήσουν όλοι οι κρατούμενοι που έχουν εκτίσει τα 3/5 της συνολικής ποινής τους.
 Το Τριμελές Συμβούλιο Πλημμελειοδικών έπειτα από πολύωρη συνεδρίασή του χθες, αφού εξέτασε την αίτηση αλλά και τον «υπηρεσιακό» φάκελο του Γιώργου Κοσκωτά, που είχαν σταλεί στις 11 Οκτωβρίου από τη Διεύθυνση των φυλακών Κορυδαλλού στην Εισαγγελία Πειραιά, αποφάσισε να απορρίψει την αίτηση με το σκεπτικό της ασέβειας προς τη Δικαιοσύνη, αφού, σύμφωνα με τους τρεις δικαστές του Συμβουλίου, ο Kοσκωτάς δεν είχε φροντίσει να παρουσιαστεί σε τρεις τουλάχιστον
δίκες στις οποίες ήταν κατηγορούμενος για πλημμεληματικές πράξεις.
 Αν και δεν έγινε γνωστό από το Συμβούλιο ποιες ήταν ακριβώς οι δίκες που αν και είχε κληθεί δεν παρουσιάστηκε, όλοι πιστεύουν ότι η «εμπλοκή» στην αποφυλάκιση του Κοσκωτά μπορεί να είναι η ποινική δίωξη που του είχε ασκηθεί από την Εισαγγελία Πειραιά για ηθική αυτουργία στην έκδοση ψευδούς βεβαίωσης, η οποία αφορούσε κάποια εικονικά μεροκάματα που είχε κάνει εντός της φυλακής ως «καθαριστής» και για τα οποία ποτέ δεν δικάστηκε.
 Ο πρώην μεγαλοτραπεζίτης, ο οποίος έχει καταδικαστεί σε φυλάκιση 25 χρόνων για
την υπεξαίρεση 33.000.000.000 δρχ. από την Τράπεζα Κρήτης, μπορεί να επανέλθει
με νέα αίτησή του έπειτα από 40 ημέρες.
 Tέλος, αξίζει να σημειωθεί ότι ο Kοσκωτάς είχε αιτιολογήσει ο ίδιος ενώπιον των τριών δικαστών τους λόγους για τους οποίους ζητούσε την αποφυλάκισή του, ενώ την προηγούμενη μέρα του είχε χορηγηθεί και πενθήμερη άδεια.
