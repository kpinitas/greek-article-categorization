Αλλη μια μέρα αναταραχής ήταν η χθεσινή για το ευρώ, που υποχώρησε κάτω και από τα 83 σεντς, στο νέο αρνητικό ρεκόρ των 82, 46 σεντς.
 Τη χθεσινή νέα επιδείνωση της θέσης του ευρώ δεν προκάλεσε κάποια δήλωση, αλλά η άκρα του τάφου σιωπή των Ευρωπαίων αξιωματούχων και η έλλειψη οποιασδήποτε αναφοράς, στη σύνοδο των Είκοσι Πλουσιότερων Κρατών του Κόσμου (G20), που άρχισε χθες στο Μόντρεαλ.
 Η αγορά ήλπιζε σε κάποια αναφορά από τη σύνοδο, σαν αυτήν της συνόδου της G7, το Σεπτέμβριο στην Πράγα, κάτι τελικά που δεν έγινε και που έδωσε το έναυσμα να δοκιμαστούν οι αντοχές του νέου νομίσματος, σε ακόμη χαμηλότερα επίπεδα. Στο σχέδιο ανακοινωθέντος της G20, που δόθηκε αργά χθες το βράδυ στη δημοσιότητα, γίνεται μεν αναφορά στις συναλλαγματικές ισοτιμίες, όχι όμως και στο ευρώ.
 Το ευρώ βρέθηκε χθες εν μέσω νέων πυρών, φτάνοντας έως τα 82, 46 σεντς (νέο αρνητικό ρεκόρ), επίπεδο κοντά στο οποίο συνέχισε να κινείται, έως αργά χθες το βράδυ ώρα Ελλάδας (82, 62 σεντς), χάνοντας πάνω από 1% από το προχθεσινό κλείσιμο του. Οι απώλειές του από την 1/1/99 πλησιάζουν πλέον το 30%.
 Σε επίπεδα-ρεκόρ υποχώρησε και έναντι του γεν (88, 99 γεν). Μεγάλη ήταν η άνοδος του δολαρίου και έναντι του ελβετικού φράγκου -ξεπέρασε το 1, 82 ελβ. φράγκο για πρώτη φορά από το 1986.
 Τη γραμμή της απόλυτης σιωπής επέλεξαν οι Ευρωπαίοι αξιωματούχοι. Παρά την επιμονή των δημοσιογράφων, κατά την προσέλευσή τους στο Μόντρεαλ, αρνήθηκαν να
  Ο Γερμανός υπουργός Οικονομικών Χανς Εϊχελ απέφυγε να απαντήσει σε ερώτηση για το ευρώ. Αντ' αυτού, κάποιο μέλος της αντιπροσωπείας του αρκέστηκε να πει:
  Πιο ομιλητικός ο Ιταλός υπουργός Οικονομικών Βιντσένσο Βίσκο, αρκέστηκε να δηλώσει ότι το ευρώ έχει την ηθική και πολιτική στήριξη. Οσο για την πρόσφατη πέτρα του σκανδάλου, τον πρόεδρο της ΕΚΤ Βιμ Ντουίζενμπεργκ, αρνήθηκε ακόμη και να κοιτάξει τους δημοσιογράφους στα μάτια, σύμφωνα τουλάχιστον με την ανταπόκριση του πρακτορείου «Ρόιτερ».
  Οποιοδήποτε σχόλιο αρνήθηκε να κάνει και η Ευρωπαϊκή Επιτροπή, αρκούμενη μέσω αξιωματούχου της να δηλώσει ότι δεν έχει τίποτα να προσθέσει σε προηγούμενες ανακοινώσεις για το νόμισμα των υπουργών Οικονομικών της Ευρωζώνης.
  «Η θέση είναι η ίδια όπως αυτή εκφράστηκε από τον επίτροπο οικονομικών υποθέσεων Πέντρο Σόλμπες και το Γάλλο υπουργό Οικονομικών Λοράν Φαμπιούς στην τελευταία σύνοδο της ομάδας ευρώ», τόνισε στους δημοσιογράφους, αξιωματούχος της Κομισιόν.
 Ο Γάλλος υπουργός Οικονομικών, είχε πει στην τελευταία συνέντευξη Tύπου, στις 16 του μήνα μετά τη σύνοδο της ομάδας ευρώ, ότι οι υπουργοί εκτιμούν πως η ανάπτυξη στην Eυρωζώνη θα είναι καλή και πιστεύουν ομόφωνα ότι το ευρώ «θα ανακάμψει αισθητά».
  Ο Αμερικανός οικονομολόγος Τζέιμς Χέκμαν, που πήρε πρόσφατα το Nόμπελ Οικονομικών, υποστηρίζει σε συνέντευξή του, που δημοσιεύεται στο σημερινό φύλλο της εφημερίδας «Μπιλντ», ότι η συνεχιζόμενη πτώση του ευρώ είναι ενδεικτική της απαισιοδοξίας της αγοράς για τη δυνατότητα της Ευρώπης να μεταρρυθμίσει και προσαρμόσει την υπερρυθμιζόμενη οικονομία της.
 «Η παγκόσμια οικονομία τιμωρεί οποιαδήποτε χώρα δεν δίνει προσοχή σε αυτό», τονίζει ο Αμερικανός νομπελίστας. Mε άλλα λόγια, το ευρώ είναι θύμα της παγκοσμιοποίησης...
