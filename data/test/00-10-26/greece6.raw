 Mπορεί ο κάθε μαθητής να γίνει σημαιοφόρος; Φτάνει μόνο να είσαι αριστούχος για
να σηκώσεις την ελληνική σημαία στην παρέλαση; Τα ερωτήματα αυτά προκύπτουν στην περίπτωση του 15χρονου Αλβανού αριστούχου μαθητή Γυμνασίου της Θεσσαλονίκης, ο οποίος, σύμφωνα με εγκύκλιο του υπουργείου Εθνικής Παιδείας και Θρησκευμάτων, δεν προβλέπεται να είναι ο σημαιοφόρος του σχολείου του στην
παρέλαση για την επέτειο της 28ης Οκτωβρίου, παρ' ότι στον έλεγχό του υπάρχει ένα ολοστρόγγυλο εικοσάρι! 
 Ο Οδυσσέας Τσενάι, γιος πρώην αξιωματικού του αλβανικού στρατού, γεννημένος στη Σκόδρα της Αλβανίας, περίμενε πώς και πώς να είναι ο σημαιοφόρος στη φετινή παρέλαση της 28ης Οκτωβρίου. «Η πρώτη μου πατρίδα είναι η Αλβανία, αλλά
η δεύτερη είναι η Ελλάδα που αγαπώ και τιμώ. Λυπάμαι που δεν μπορώ να σηκώσω τη σημαία» λέει με πίκρα και απογοήτευση.
 Για «οικονομικούς και πολιτικούς λόγους» η οικογένεια Τσενάι (γονείς, τρία ανήλικα παιδιά και γιαγιά) το 1997 ήρθε στη χώρα μας για μια καλύτερη ζωή. Εγκαταστάθηκαν στη Νέα Μηχανιώνα, όπου ο πατέρας και η μητέρα βρήκαν δουλειά σ' ένα εργοστάσιο με είδη αλιείας. «Στην αρχή -λέει- ήταν δύσκολα. Δεν ήξερα τη γλώσσα και παρακολουθούσα μαθήματα ως ακροατής στο Δημοτικό. Στη συνέχεια άρχισα να διαβάζω πολύ, πέντε ώρες κάθε μέρα» και οι κόποι του ανταμείφθηκαν γρήγορα, αφού οι υψηλές βαθμολογίες κοσμούν ήδη τους ελέγχους επιδόσεών του.
 Τελείωσε την Α' Γυμνασίου με 19 και 7/12 και στην περυσινή παρέλαση με «λυπήθηκαν και με έβαλαν παραστάτη». Φέτος παρ' ότι ο έλεγχος της Β' Γυμνασίου
γράφει ένα ολοστρόγγυλο εικοσάρι δεν θα παραλάβει την ελληνική σημαία για να παρελάσει στις εκδηλώσεις της εθνικής μας εορτής.
 «Βρισκόμαστε σε δίλημμα και εγώ και ο Σύλλογος Καθηγητών του σχολείου. Υπάρχει
όμως εγκύκλιος του υπουργείου Παιδείας που αναφέρει ότι δεν μπορεί να γίνει σημαιοφόρος» σημειώνει ο διευθυντής του Γυμνασίου Μηχανιώνας, Γιώργος Μπαλασάς, και επισημαίνει πως με την υπ' αριθμόν Γ4/138 εγκύκλιο που εκδόθηκε στις 5 Μαρτίου 1999 όταν υπουργός Παιδείας ήταν ο Γ. Αρσένης: 
 Δεν μπορούν να οριστούν σημαιοφόροι και παραστάτες οι έχοντες ξένη υπηκοότητα
 Μπορούν να οριστούν σημαιοφόροι και παραστάτες οι έχοντες ελληνική υπηκοότητα
 Μπορούν, εφόσον και οι γονείς τους το επιθυμούν, να οριστούν σημαιοφόροι και παραστάτες μαθητές που έχουν μεν ξένη υπηκοότητα αλλά είναι ελληνικής καταγωγής, οι έχοντες ελληνική υπηκοότητα.
