Με τσιγγάνικα πάθη, μουσική φλαμένκο και τις σκονισμένες πεδιάδες της Ανδαλουσίας θα ξεκινήσει το βράδυ της Παρασκευής 10 Νοεμβρίου στην αίθουσα «Ολύμπιον» το 41ο Φεστιβάλ Κινηματογράφου Θεσσαλονίκης (10-19 Νοεμβρίου). Για την επίσημη έναρξη της φετινής διοργάνωσης ο Μισέλ Δημόπουλος διάλεξε την καινούργια ταινία του γνωστού μας σκηνοθέτη Τόνι Γκάτλιφ «Vengo», την ίδια που
έκλεισε τιμητικά και τη φετινή Μόστρα Kινηματογράφου της Βενετίας. 
 Το «Vengo» είναι μια γαλλοϊσπανική παραγωγή στην οποία πρωταγωνιστεί ο Αντόνιο
Κανάλες. Ο Κάκο, ένας όμορφος, υπερήφανος οικογενειάρχης με μεγάλη επιρροή στην τσιγγάνικη κοινότητα, συντετριμμένος από το θάνατο της κόρης του έχει διοχετεύσει όλη την αγάπη και τη φροντίδα του στον ανιψιό του Ντιέγκο, έναν έφηβο με ειδικές ανάγκες. Ο πατέρας του, Ντιέγκο κρύβεται γιατί έχει σκοτώσει ένα μέλος μιας από τις πιο ισχυρές οικογένειες Τσιγγάνων, η οποία θέλει να πάρει εκδίκηση. 
 Ο ήρωας της ταινίας προσπαθεί να ξεφύγει από τον ανελέητο νόμο της βεντέτας που δεν απειλεί μόνο τον αδελφό του, αλλά και τον πολυαγαπημένο του ανιψιό. Ο Γκάτλιφ, ενσωματώνοντας τη μουσική φλαμένκο στην εξέλιξη της ταινίας του δίνει
διαστάσεις αρχαίας τραγωδίας στη μοίρα του Κάκο. Δύο, μάλιστα, φορές ακούγεται
στην ταινία ένα ελληνικό τραγούδι, ο «Μπαλαμός» του Διονύση Τσακνή, στο οποίο ο Τόνι Γκάτλιφ έχει προσθέσει δικούς του στίχους.
 Δεν είναι η πρώτη φορά που ο γεννημένος στο Αλγέρι τσιγγανικής καταγωγής Τόνι Γκάτλιφ καταπιάνεται με τους Ρομ και τα προβλήματά τους. Το αντίθετο. Ολη η δημιουργικότητά του στη φυλή του είναι αφιερωμένη, αυτην υπηρετεί και αυτην προβάλλει. Το καλό όνομά του στον παγκόσμιο κινηματογράφο οφείλεται στο πάθος,
την ειλικρίνεια και τη δύναμη της ματιάς που ρίχνει πάνω στους δικούς του ανθρώπους -σ' έναν κόσμο, που εξακολουθεί να είναι εξωτικός για τους Eυρωπαίους, κι ας μην είναι τα προβλήματα φτώχειας, εγκατάλειψης και ρατσισμού, που αντιμετωπίζει, άγνωστά μας και μακρινά. 
 Ο Τόνι Γκάτλιφ, ταινία την ταινία, κατέκτησε το παγκόσμιο κοινό. «Υπάρχουν ακόμη γελαστοί Τσιγγάνοι» (1977). «Οι πρίγκιπες» (1983), που ήταν ένα σπαραχτικό φιλμ γύρω από τον αγώνα για επιβίωση και αξιοπρέπεια ενός Tσιγγάνου
και της εννιάχρονης κόρης του σε ένα σκουπιδότοπο. Tο ντοκιμαντέρ «Latcho Drom» (Καλό δρόμο), που ήταν ένα μουσικό ταξίδι στην ιστορία και την κουλτουρα
των Tσιγγάνων σε οκτώ διαφορετικές χώρες. Tο βραβευμένο με Αργυρή Λεοπάρδαλη στο Φεστιβάλ του Λοκάρνο «Gadjo Dilo» (1997) και τώρα το «Vengo». 
 Ο σκηνοθέτης με το τσιγγάνικο αίμα δεν είναι άγνωστος στην Ελλάδα. Η γνωριμία μας μαζί του ξεκίνησε φυσικά από το Φεστιβάλ Θεσσαλονίκης και τους «Νέους Ορίζοντες» του Δημήτρη Εϊπίδη. Τότε αγοράστηκαν και οι πρώτες του ταινίες από τους διανομείς με αναπάντεχη εισπρακτική επιτυχία. Αν θέλετε, πάντως, να αποκτήσετε μια πιο βαθιά σχέση μαζί του αγοράστε και το σαουντ-τρακ της ταινίας του «Gadjo Dilo» (Warner), τα τραγούδια του οποίου, παραδοσιακά τσιγγάνικα αλλά και παντρεμένα με σύγχρονα στοιχεία (ακόμα και με τη ραπ) τα έχει γράψει ο ίδιος. 
