 «Περνάμε πιο δύσκολες ημέρες απ' ό,τι είχαμε ελπίσει» στις σχέσεις μας με την Τουρκία, σχολίασε ο πρόεδρος της Δημοκρατίας Κωστής Στεφανόπουλος και εξέφρασε
με τον πιο παραστατικό τρόπο την ανησυχία του για την πρόσφατη επιδείνωση στα Eλληνοτουρκικά. Ταυτόχρονα κάλεσε την Αγκυρα να σεβαστεί το Διεθνές Δίκαιο, να
αποφύγει παράνομες αξιώσεις, έστειλε μήνυμα συνεργασίας σε όλες τις βαλκανικές
χώρες και αναπόλησε τις στιγμές εθνικής ανάτασης που έζησε ο Eλληνισμός στις 28 Οκτωβρίου του 1940.
 Αμέσως μετά την άφιξή του στο αεροδρόμιο «Μακεδονία», χθες το βράδυ, ο Πρόεδρος της Δημοκρατίας πήρε αφορμή από την προσφώνηση του δημάρχου Θεσσαλονίκης Βασίλη Παπαγεωργόπουλου, που επισήμανε ότι επανέρχονται οι απειλές και οι απρέπειες από την πλευρά της Τουρκίας, και παρατήρησε: 
 «Λυπούμαι να συμφωνήσω μαζί σας, κ. δήμαρχε, ότι περνάμε πιο δύσκολες ημέρες απ' ό,τι είχαμε ελπίσει. Προβάλλουμε σ' αυτές τις δυσκολίες το σταθερό και ήρεμο φρόνημά μας. Τη βεβαιότητά μας ότι έχουμε δίκιο. Τα δημοκρατικά μας φρονήματα, το πολίτευμά μας, τον τρόπο με τον οποίο συμπεριφερόμεθα σε όλη την
περιοχή και έχουμε καταστεί παράγων σταθερότητος και ευημερίας και προόδου. Και προτείνουμε σε όλα τα κράτη τα γειτονικά μας να ακολουθήσουν το παράδειγμά
μας, να δεχθούν τις αρχές του Διεθνούς Δικαίου, να δεχθούν την κοινή προσπάθεια και τη συνεργασία και να αποφύγουν αξιώσεις οι οποίες δεν στέκονται
σε κανένα νόμο, σε κανένα δίκαιο, σε καμία σχέση γειτονίας».
 Σε αντίθεση με το κλίμα στα Eλληνοτουρκικά, αναφέρθηκε στους νέους ορίζοντες που ανοίγονται στις σχέσεις με τους Βόρειους γείτονες, και τη FYRΟM (χωρίς να την κατονομάσει). 
 Ο κ. Στεφανόπουλος εξήρε τις κορυφαίες στιγμές του Eλληνισμού, τον τρόπο με τον οποίο αντιστάθηκε η Ελλάδα, τον τρόπο με τον οποίο υπεράσπισε την υπερηφάνεια, την ανεξαρτησία και την ελευθερία της. «Μακάρι να μπορούσε να ξαναζήσει αυτό το αίσθημα, όχι σε πραγματικές συνθήκες πολέμου, που κανένας δεν τον επιθυμεί», σημείωσε. 
 Οι εκδηλώσεις για την 28η Οκτωβρίου θα κορυφωθούν στις 11 το πρωί του Σαββάτου
 Στις εκδηλώσεις τον πρωθυπουργό Κώστα Σημίτη εκπροσωπεί ο Α. Τσοχατζόπουλος και την κυβέρνηση ο Γ. Πασχαλίδης. Θα τις παρακολουθήσουν ο αρχηγός της αξιωματικής αντιπολίτευσης Κώστας Καραμανλής και ο πρόεδρος του ΣΥΝ Νίκος Κωνσταντόπουλος.
