 Ισχνές προσδοκίες για ενδεχόμενη αντιστροφή του κλίματος στις αμέσως επόμενες συνεδριάσεις και έξοδο από το τέλμα της απραξίας δημιουργεί η ζήτηση που εκδηλώθηκε χθες για τις καλές μετοχές των τηλεπικοινωνιών (όπως συνέβη άλλωστε
και στις ευρωπαϊκές αγορές) σε συνδυασμό με την ανθεκτική συμπεριφορά των blue
chips και την κατ' εξακολούθηση αισιοδοξία της κυβέρνησης για τις καλές προοπτικές της Σοφοκλέους.
 Ωστόσο, η ατμόσφαιρα εξακολουθεί να είναι βαριά στη χρηματιστηριακή αγορά, καθώς ο τζίρος συναλλαγών παραμένει πεισματικά καρφωμένος στα επίπεδα των 50 δισ. δρχ. (πάντως χθες έγιναν πακέτα προσυμφωνημένων συναλλαγών ύψους 16 δισ. δρχ. και αυτό ίσως κάτι σημαίνει για την πορεία της αγοράς) τα θεσμικά χαρτοφυλάκια τελούν εν ακινησία, ενώ οι αποφάσεις της Επιτροπής Κεφαλαιαγοράς δημιουργούν ένα σχεδόν αδιόρατο πέπλο ανησυχίας μεταξύ κάποιων χρηματιστών και
μεγαλομετόχων, χωρίς όμως να επηρεάζουν τις επενδυτικές επιλογές.
 Ετσι, σε αυτό το ρευστό από κάθε άποψη σκηνικό, όπου τα πάντα μπορούν να συμβούν, ο γενικός δείκτης περιορίστηκε κατά τη χθεσινή συνεδρίαση σε σχετικά μικρές αυξομειώσεις συνολικού εύρους 70 μονάδων, για να κλείσει τελικά στις 3.749, 08 μονάδες με ελαφρές απώλειες 0, 15%. Την ίδια στιγμή όμως και ενώ τα blue chips της αγοράς περνούσαν ήσυχες ώρες, οι 40 ισχυρότεροι τίτλοι από το χώρο της μεσαίας κεφαλαιοποίησης (mid 40) κατέγραφαν απώλειες 1, 22%, ανεβάζοντας έτσι σε -60% το ποσοστό απομείωσής τους από την αρχή του έτους. Πρόκειται, βεβαίως, για μια δραματική εξέλιξη που αντικαθρεπτίζεται και στις αποδόσεις πολλών μετοχικών Αμοιβαίων Κεφαλαίων, όπου τα μερίδια έχουν φτάσει να χάνουν έως και 50% στο ίδιο διάστημα.
 Ιδιαίτερο ενδιαφέρον παρουσιάζουν, πάντως, οι προσπάθειες των εποπτικών αρχών,
ακόμη και με τη συνδρομή του εισαγγελέα, να επιβάλουν περισσότερη διαφάνεια στις συναλλακτικές δραστηριότητες των χρηματιστηριακών εταιρειών με τις εισηγμένες και τους ιδιώτες επενδυτές.
 Τακτική που ακολουθείται κατά κόρον από επιχειρηματίες και χρηματιστηριακές εταιρείες αποτελεί, σύμφωνα με απόψεις που διατυπώνονται ανωνύμως από παράγοντες της Επιτροπής Κεφαλαιαγοράς και του χρηματιστηριακού κλάδου, η ανταλλαγή πακέτων μετοχών σε τιμές χαμηλότερες από αυτές που ανακοινώνονται επίσημα.
 Πηγές από την Επιτροπή Κεφαλαιαγοράς επισήμαναν χθες ανωνύμως προς την «Ε» ότι
«υπάρχουν υπόνοιες και για άλλες χρηματιστηριακές εταιρείες, οι οποίες σε συνεργασία με εισηγμένες πιθανότατα έχουν προβεί σε ανάλογες πράξεις», αρνήθηκε, ωστόσο να δώσει περισσότερες πληροφορίες. Την ίδια εικόνα μεταφέρουν
-άνευ αποδείξεων- και άλλοι εκπρόσωποι χρηματιστηριακών εταιρειών που λίγο-πολύ χαρακτηρίζουν «συνηθισμένη πρακτική την ανταλλαγή πακέτων μετοχών σε
τιμές που δεν αντιστοιχούν με τις επίσημες», αφήνοντας υπόνοιες για «μίζες» που πέφτουν κάτω από το τραπέζι και για στημένα παιχνίδια μεταξύ επενδυτικών εταιρειών και άλλων θεσμικών επενδυτών που τροφοδοτούν με ρευστότητα μεγαλομετόχους εισηγμένων εταιρειών, βοηθώντας τους να ανεβοκατεβάζουν τις τιμές των μετοχών τους.
 Το κέρδος για όσους συμμετέχουν σε αυτά τα στημένα παιχνίδια προκύπτει από τη διαφορά της τιμής στην οποία γίνεται η αγορά των πακέτων από τον ενδιαφερόμενο
και εκείνης στην οποία ο ενδιαφερόμενος πληρώνει τον πωλητή, η οποία είναι πάντα χαμηλότερη. Ουσιαστικά, δηλαδή, μιλάμε για τρεις τιμές στις οποίες γίνονται οι συναλλαγές, μία θεωρητική και δύο πραγματικές: Αυτή την οποία ανακοινώνει η εταιρεία ότι πουλά το πακέτο ώστε να «παραμυθιάσει» το επενδυτικό κοινό (η υψηλότερη από όλες), εκείνη στην οποία γίνεται πραγματικά η αγορά του πακέτου από τον αγοραστή (είναι σαφώς χαμηλότερη) και μια τρίτη, αυτή στην οποία ο αγοραστής καταβάλλει το τίμημα (η χαμηλότερη από όλες). Η διαφορά της δεύτερης από την τρίτη τιμή αποτελεί και το κέρδος των εμπλεκομένων.
 Για την υπόθεση Κονταλέξη-Μπατατούδη-Πανούση και Στέγγου, πάντως, τα στόματα των εμπλεκομένων ήταν χθες ερμητικά κλειστά, με εξαίρεση την πλευρά Στέγγου που με ανακοίνωσή της τόνισε ότι διαθέτει στοιχεία που αποδεικνύουν ότι όλες οι συναλλαγές που αφορούν πακέτα της εταιρείας του έγιναν κανονικά.
