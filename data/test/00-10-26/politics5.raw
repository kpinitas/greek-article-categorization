 «Αβυσσαλέο» πολιτικοοικονομικό σκάνδαλο απειλείται να ξεσπάσει στη Ρουμανία, με αφορμή έκθεση Επιτροπής της Γερουσίας που υποστηρίζει ότι ο ΟΤΕ «λάδωσε» πριν από δύο χρόνια με 70 εκατομμύρια δολάρια (περίπου 30 δισ. δραχμές) τον τότε πρωθυπουργό Ρ. Βασίλε και τέσσερις ανώτατους κυβερνητικούς αξιωματούχους,
προκειμένου να αποκτήσει τον έλεγχο του ρουμανικού τηλεπικοινωνιακού οργανισμού («Ρομτελεκόμ»).
 Πρόκειται για εξαγορά, μέσω της οποίας η Ιντρακόμ και οι άλλοι αποκλειστικοί προμηθευτές του ΟΤΕ έχουν πάρει χωρίς διαγωνισμό προμήθειες άνω των 250 δισεκατομμυρίων δραχμών, ενώ με την υπόθεση ασχολείται ήδη η ελληνική Δικαιοσύνη.
 Οπως μεταδίδει το πρακτορείο ειδήσεων «Μπριτζ Νιουζ» μέσω της υπηρεσίας του Τελερέιτ, ο γερουσιαστής Σερμπάν Σαντουλέσκου υποστήριξε ότι ο ΟΤΕ πλήρωσε «προμήθειες» ύψους περίπου 70 εκατομμυρίων δολαρίων: Στον τότε Ρουμάνο πρωθυπουργό Ράντου Βασίλε, τον πρώην υπουργό Αμυνας Βίκτορ Μπάμπιουτς, τον υπουργό Δικαιοσύνης Βαλέριου Στόικα, τον υπουργό Οικονομικών Τραϊάν Ρέμες και τον πρόεδρο του Ταμείου Διαχείρισης Δημόσιας Περιουσίας Ράντου Σάρμπου. Με τον
τρόπο αυτό ο ΟΤΕ απέκτησε τον έλεγχο της «Ρομτελεκόμ» και εξασφάλισε ότι το ρουμανικό Δημόσιο δεν θα πουλήσει άλλο ποσοστό μετοχών έως το 2003.
 Σύμφωνα με το τηλεγράφημα, η ανάγνωση της έκθεσης ξεκίνησε χθες ενώπιον της Γερουσίας, που συνεδρίαζε όμως χωρίς απαρτία, και έτσι η υπόθεση παραπέμφθηκε προς νέα συζήτηση την ερχόμενη εβδομάδα. Η έκθεση προτείνει την ακύρωση της συμφωνίας, μέσω της οποίας ο ΟΤΕ αγόρασε το 35% της «Ρομτελεκόμ» έναντι 675 εκατομμυρίων δολαρίων (270 δισ. δραχμές) και αναφέρει ότι με τις διαδικασίες που ακολουθήθηκαν το ρουμανικό Δημόσιο έχασε έσοδα που μπορεί να φτάνουν τα 800 εκατομμύρια δολάρια (320 δισ. δραχμές). Το ποσόν αυτό προκύπτει από εκτιμήσεις και σύγκριση με τα έσοδα που είχε το Δημόσιο στην Πολωνία και την Τσεχία από την ιδιωτικοποίηση των εκεί τηλεπικοινωνιακών οργανισμών.
 Σε κάθε περίπτωση, το σκάνδαλο του Βουκουρεστίου αναμένεται να δώσει νέα τροφή
και στην έρευνα που διεξάγεται και στην Ελλάδα από την Εισαγγελία Αθηνών σχετικά με τις επενδυτικές δραστηριότητες του ΟΤΕ στο εξωτερικό. Υπενθυμίζεται
ότι το Δεκέμβριο του 1999 ασκήθηκε ποινική δίωξη για κακουργηματική απάτη κατά
των διοικήσεων του ΟΤΕ (Γ. Χρυσολούρης, Π. Νικάκης) και της Ιντρακόμ (Σ. Κόκκαλης, Κ. Τσουκαλίδης), με το σκεπτικό ότι ο ΟΤΕ προέβη σε επενδύσεις υψηλού ρίσκου με πρωταρχικό σκοπό να επωφεληθούν οι προμηθευτές του.
 Μέσα στο καλοκαίρι το διοικητικό συμβούλιο της «Ρομτελεκόμ» όπου τον πρώτο λόγο έχει ο ΟΤΕ, μοίρασε προμήθειες 60 δισ. δραχμών σε Ιντρακόμ-Ζίμενς και την
«Αλκατέλ» ενώ προμήθειες 40 δισ. προορίζονταν να δοθούν μέσω της Hellascom, στην οποία πρωτοστατούν ΟΤΕ-Ιντρακόμ-Ζίμενς.
 Πέρυσι Ιντρακόμ και Ζίμενς μοιράστηκαν, χωρίς διαγωνισμό, προμήθειες τηλεπικοινωνιακού υλικού ύψους 100 δισ. δραχμών από τη «Ρομτελεκόμ». Πρόσθετο πακέτο 150 δισεκατομμυρίων για καλώδια, μπαταρίες και άλλα παρελκόμενα ανατέθηκαν επίσης πέρυσι, ενώ στην κατασκευή του υλικού θα έχει συμμετοχή και η εταιρεία Ιντραρόμ (επίσης του Σ. Κόκκαλη με έδρα τη Ρουμανία).
 Υπενθυμίζεται ότι προμήθειες από την Ιντρακόμ χωρίς διαγωνισμό έγιναν και από τον τηλεπικοινωνιακό οργανισμό της Αρμενίας, όπου επίσης τον έλεγχο έχει ο ΟΤΕ. Επίσης, η εξαγορά του βουλγαρικού τηλεπικοινωνιακού οργανισμού από τον ΟΤΕ οδηγήθηκε σε ναυάγιο το περασμένο καλοκαίρι, καθώς η κυβέρνηση της Σόφιας αρνήθηκε να δεχθεί στρατηγικό επενδυτή, ο οποίος θα έφερνε μαζί του την Ιντρακόμ.
