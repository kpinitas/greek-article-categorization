 Δούρειο ίππο για την άλωση του δασικού πλούτου της χώρας αποτελεί η πρόταση ΠΑΣΟΚ και Ν.Δ. για τη συνταγματική αναθεώρηση του άρθρου 24, καταγγέλλουν 40 περιβαλλοντικές οργανώσεις, αλλά και επιστημονικοί και κοινωνικοί φορείς.
 Η Συντονιστική Επιτροπή κατά της αναθεώρησης του επίμαχου άρθρου «προκαλεί» κάθε βουλευτή να πάρει θέση και να δηλώσει αν συναινεί στις προτεινόμενες αλλαγές που οδηγούν στη συνταγματική νομιμοποίηση της αυθαίρετης δόμησης σε δασικές περιοχές, θέτοντας εκ ποδών τις εγγυήσεις που παρέχει το ισχύον Σύνταγμα, η νομολογία του Ε' τμήματος του ΣτΕ και η ευρωπαϊκή νομοθεσία για την προστασία του περιβάλλοντος.
 Ιδού πώς διατυπώνεται το υπό αναθεώρηση άρθρο και τι καταγγέλλεται ότι κρύβεται πίσω από τις αλλαγές, έτσι όπως εκτέθηκαν στη χθεσινή συνέντευξη Tύπου που έδωσε η Επιτροπή: 
  «Νόμος ορίζει τα σχετικά με την έννοια και την προστασία των δασών και των δασικών εκτάσεων».
 Στο νέο άρθρο προστίθεται η λέξη «έννοια» για τον καθορισμό των δασών και των δασικών εκτάσεων. Δίνεται έτσι η δυνατότητα στις εκάστοτε κοινοβουλευτικές πλειοψηφίες να νομοθετούν για το τι είναι δάσος ή δασική έκταση. Ανάλογα, δηλαδή, με το τι βολεύει κάθε φορά ή τι επιβάλλουν οι ανάγκες της ψηφοθηρίας και της εξυπηρέτησης συγκεκριμένων συμφερόντων, ο νομοθέτης, και όχι η επιστήμη της δασικής οικολογίας, θα καθορίζει τι είναι δάσος. Οι κίνδυνοι είναι προφανείς, αν αναλογιστεί κανείς τις προσπάθειες που είχαν γίνει στο παρελθόν να μετονομαστούν οι δασικές εκτάσεις σε βοσκότοπους και να εξαιρεθούν
από τη συνταγματική προστασία. Χαρακτηριστικό παράδειγμα ο νόμος 1734/87 περί βοσκοτόπων που κρίθηκε αντισυνταγματικός από το ΣτΕ.
  «Καθένας έχει δικαίωμα στην προστασία του φυσικού και πολιτιστικού περιβάλλοντος, καθώς και το δικαίωμα στη διασφάλιση και τη βελτίωση της ποιότητας ζωής. Η προστασία του φυσικού και πολιτιστικού περιβάλλοντος, καθώς και η βελτίωση της ποιότητας ζωής αποτελούν αντίστοιχη υποχρέωση του κράτους».
 Με τη διατύπωση αυτή ο όποιος «καθένας» προηγείται στο Σύνταγμα από το ίδιο το
κράτος όσον αφορά την προστασία του περιβάλλοντος. Το κράτος, που κατά τεκμήριο είναι ο καλύτερος δασοκτήμονας, έπεται των όποιων ιδιωτών. Ενα δεύτερο μελανό σημείο της διάταξης είναι ότι τοποθετεί σε ίση μοίρα το φυσικό περιβάλλον με τη βελτίωση της ποιότητας ζωής. Τι θα γίνει στην περίπτωση κατασκευής ενός μεγάλου έργου που μπορεί να επιφέρει βελτίωση σε ορισμένους τομείς της ποιότητας ζωής, αλλά δεν συνεπάγεται και την ταυτόχρονη προστασία του φυσικού περιβάλλοντος; 
  «Απαγορεύεται η μεταβολή του προορισμού των δασών και δασικών εκτάσεων, εκτός αν προέχει, για λόγους δημόσιου συμφέροντος, η αγροτική εκμετάλλευση ή άλλη τους χρήση στο πλαίσιο της παρ. 3».
 Η παλαιά διατύπωση του Συντάγματος περιλάμβανε τη μεταβολή του προορισμού σε περίπτωση δημόσιου συμφέροντος που το επιβάλλει η Εθνική Οικονομία. Η συγκεκριμένη διατύπωση έχει αφαιρέσει τον όρο «Εθνική Οικονομία» καθιστώντας έτσι πιο ασαφές το «δημόσιο συμφέρον». Με το προτεινόμενο άρθρο, η κατασκευή π.χ. ενός εμπορικού κέντρου ή κατοικιών σε δημόσια έκταση δεν θα κρίνεται απαραίτητα αντισυνταγματική.
  «Ο χωροταξικός, πολεοδομικός και οικιστικός σχεδιασμός γίνεται με νόμο κι έχει επίσης ως σκοπό να διασφαλίζονται για όλον τον πληθυσμό το δικαίωμα στην κατοικία και οι αναγκαίες υποδομές, έτσι ώστε να διατηρείται πάντοτε θετικό το
 Το νέο στοιχείο σ' αυτή τη διάταξη είναι το «δικαίωμα στην κατοικία» που τίθεται σε ίση μοίρα με την προστασία του περιβάλλοντος και των δασών. Τι θα σημάνει η ψήφισή της; Να ενταχθούν στο σχέδιο πόλης δεκάδες περιοχές της Αττικής, Θεσσαλονίκης κ.ά. που έχουν οικοδομηθεί παράνομα σε δάση ή πρόκειται να οικοδομηθούν και σήμερα δεν μπορούν να «αποκατασταθούν», καθώς προσκρούουν στο τείχος που λέγεται ΣτΕ.
