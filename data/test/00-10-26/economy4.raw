Σε εκρηκτικό μίγμα για την ελληνική οικονομία έχει μετατραπεί ο συνδυασμός τιμών πετρελαίου και ισοτιμίας δολαρίου, με άμεσες επιπτώσεις στον πληθωρισμό που υπολογίζεται ότι θα φτάσει το 3, 5% με το κλείσιμο του Οκτωβρίου.
 Οι ανησυχίες πλέον είναι ιδιαίτερα έντονες στις παραγωγικές τάξεις, παρά το ότι
η κυβέρνηση συνεχίζει να διαμηνύει ότι η οικονομία αντέχει.
 Χθες ανακοινώθηκαν οι νέες τιμές καυσίμων που θα είναι αυξημένες κατά 5 δραχμές το λίτρο για τις βενζίνες (μετά από αύξηση 14 δραχμών την περασμένη εβδομάδα), ενώ αντίθετα το πετρέλαιο κίνησης μειώθηκε κατά 4 δραχμές και το θέρμανσης κατά 3 δραχμές το λίτρο. Οσο δε για το δολάριο από σήμερα θα πουλιέται προς 411, 80 δραχμές, ισοτιμία ρεκόρ, που δεν αποκλείεται να σπάσει τις επόμενες μέρες.
 Οι βιομήχανοι χθες, διά στόματος του προέδρου της εκτελεστικής επιτροπής του ΣΕΒ Λευτέρη Αντωνακόπουλου, δεν έκρυβαν ότι το αυξημένο κόστος παραγωγής της βιομηχανίας θα αρχίσει να μετακυλίεται στην κατανάλωση. «Μετακίλυση του κόστους θα υπάρξει, αλλά σε τι ποσοστό δεν μπορούμε να ξέρουμε», τόνισε ο ίδιος, θεωρώντας ότι το ποσοστό αυτό θα εξαρτηθεί από τον ανταγωνισμό και την πολιτική της κάθε επιχείρησης.
 Με την ευκαιρία ο ΣΕΒ επανέφερε το θέμα της υπερφορολόγησης των καυσίμων και ιδίως των βιομηχανικών. Ο πρόεδρος του ΣΕΒ επισήμανε σχετικά ότι το βιομηχανικό μαζούτ έχει φορολογία ακριβότερη κατά 80% απ' ό,τι στις ανταγωνιστικές χώρες (22%-23% επί της τιμής έναντι 6%-7% σε άλλες χώρες). Επιπλέον δε, ότι στην Ελλάδα δεν υπάρχει κατηγορία βιομηχανικού ντίζελ με χαμηλή φορολόγηση όπως αλλού, ενώ και το φυσικό αέριο τιμολογείται με βάση το καύσιμο ή τη μορφή ενέργειας που υποκαθιστά σε κάθε βιομηχανία, οπότε δεν μπορεί να θεωρηθεί φθηνό καύσιμο. 
 Οι επιπτώσεις στις βιομηχανίες που παράγουν προϊόντα με πρώτη ύλη το πετρέλαιο
 (πλαστικά, χημική βιομηχανία κ.λπ.) είναι ακόμη μεγαλύτερες, καθώς οι τιμές των πρώτων υλών επηρεάζονται αμέσως από το πετρέλαιο και από το δολάριο. 
 Σε ό,τι αφορά τις επιπτώσεις από την ισοτιμία του δολαρίου, εκτιμήσεις ειδικών
αναφέρουν ότι ανοίγει νέα «μαύρη τρύπα» στον προϋπολογισμό του 2001, προτού ακόμη αυτός κατατεθεί. Το γεγονός ότι ως μέση ισοτιμία δραχμής-δολαρίου λαμβάνονται οι 380 δραχμές και το δολάριο καλπάζει θα έχει επιπτώσεις τόσο στο
δημόσιο χρέος όσο και στο χρέος ορισμένων ΔΕΚΟ όπως η ΔΕΗ που το χρέος της ανέρχεται σε 1, 6 τρισ. δραχμές και είναι κυρίως σε ξένο νόμισμα.
 Σε ό,τι αφορά την αγορά των καυσίμων οι προσπάθειες του υπουργείου έχουν στόχο τον εξορθολογισμό της. Σε προχθεσινή συνάντηση του υπουργού Ανάπτυξης Νίκου Χριστοδουλάκη με τους εκπροσώπους της πετρελαιαγοράς, ο υπουργός πρότεινε σειρά από μέτρα που θα βοηθούσαν στην απορρόφηση μέρους των αυξήσεων,
ή στη γρηγορότερη μεταφορά των μειώσεων στην κατανάλωση.
 Συγκεκριμένα πρότεινε να αποκτήσουν τα πρατήρια δικαίωμα πρόσβασης στα διυλιστήρια, να τοποθετηθεί ταμειακή μηχανή στις αντλίες, να σφραγίζονται οι δεξαμενές από τις εταιρείες που θα έχουν την ευθύνη για το περιεχόμενο και την
έκδοση τιμών ανά τριήμερο.Τα μέτρα αυτά στις προθέσεις του υπουργείου είναι να
νομοθετηθούν το συντομότερο δυνατό, ώστε να ισχύσουν από το νέο έτος.
 Aπό σήμερα οι ενδεικτικές τιμές καυσίμων που θα ισχύσουν για το επόμενο επταήμερο έχουν ως εξής: 
