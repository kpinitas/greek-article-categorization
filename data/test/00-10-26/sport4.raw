 Ενα ματς, μια...ζαριά, είναι για τον Παναθηναϊκό αυτό με τη Γιουβέντους στις 8 Νοεμβρίου, κάτι που έχουν κατανοήσει άπαντες, ο προπονητής, βέβαια, πρώτος απ' όλους και ποδοσφαιριστές. Μέσα σε 90' θα κυνηγήσει στην καλύτερη περίπτωση την πρόκριση στον επόμενο γύρο και στη χειρότερη τη δεύτερη ευκαιρία στο Kύπελλο (της...παρηγοριάς) ΟΥΕΦΑ. Την τρίτη εκδοχή, να μείνει έξω απ' όλα, ουδείς θέλει να τη σκέφτεται, είναι ωστόσο κι αυτή μέσα στο παιχνίδι.
 Κανείς δεν ξέρει η θεά τύχη τι θα αποφασίσει, εδώ που έφθασαν τα πράγματα, δεδομένων των σημαντικών απουσιών της «Μεγάλης Κυρίας» του ιταλικού ποδοσφαίρου (Ζιντάν, Ντάβιντς), το σίγουρο ωστόσο είναι ένα: το Ολυμπιακό Στάδιο αυτή τη φορά θα έχει κόσμο.
 Ο Πάολο Σόουζα, που επέστρεψε ύστερα από ένα μήνα και δέκα ημέρες στους αγώνες, έσπευσε να δηλώσει, ξημερώματα χθες στο αεροδρόμιο του Ελληνικού κατά την άφιξη της ελληνικής αποστολής, ότι «δεν είναι προσωπική μου υπόθεση αυτή η αναμέτρηση εναντίον της πρώην ομάδας μου, αλλά ένα ματς Παναθηναϊκού-Γιουβέντους». Και πρόσθεσε με νόημα ότι «με τη βοήθεια του κόσμου, ελπίζω όλοι μαζί να γιορτάσουμε την πρόκριση». Λογικά, μετά την επανεμφάνισή του, πάλι σε ματς (το δεύτερό του στο φετινό Τσάμπιονς Λιγκ) με τη Λα Κορούνια, ο Πορτογάλος σταρ θα πρέπει επιτέλους να παίξει και στο ελληνικό πρωτάθλημα, αρχής γενομένης από το Ηράκλειο, την Κυριακή, κόντρα στον ΟΦΗ (5 μ.μ.).
 Τη βοήθεια του κόσμου επικαλέστηκαν και περιμένουν βέβαια κι άλλοι παίκτες του ΠΑΟ, όπως ο Τάκης Φύσσας («Θα τα δώσουμε όλα, αλλά πρέπει να βοηθήσουν και οι φίλαθλοι») και ο Γιάννης Γκούμας («Η νίκη επί της Γιουβέντους είναι μονόδρομος για μας. Το Αμβούργο έδειξε τις δυνατότητές του στο Τορίνο. Σ' αυτόν τον όμιλο πλέον όλα είναι πιθανά. Περιμένουμε από τον κόσμο να συμπαρασταθεί στην προσπάθειά μας»).
 Τέσσερις φορές στο παρελθόν ο Παναθηναϊκός έχει αντιμετωπίσει τη Γιουβέντους σε ευρωπαϊκή διοργάνωση. Αναλυτικά: 
 -Την περίοδο 1961-62, Kύπελλο Πρωταθλητριών, έφερε 1-1 στη Λεωφόρο και έχασε 2-1 στο Τορίνο.
 -Στο Kύπελλο ΟΥΕΦΑ, 1980-81, έχασε 4-1 στο Τορίνο και νίκησε 4-2 στη Λεωφόρο. Στην ιστορία έμεινε το γκολ του Γιώργου Δεληκάρη που πέρασε όλη την άμυνα της Γιουβέντους.
 -Μεγάλη και ιστορική πρόκριση σε βάρος της «Μεγάλης Κυρίας» πέτυχε ο ΠΑΟ τη χρονιά 1987-88, στο Kύπελλο ΟΥΕΦΑ (πρώτη περίοδος Βασίλη Δανιήλ). Νίκησε 1-0 στην Αθήνα, με γκολ του Σαραβάκου, και έχασε στο Τορίνο 3-2 (το δεύτερο καθοριστικό γκολ του «τριφυλλιού» ο Χρήστος Δημόπουλος).
 -Επί Οσιμ, τέλος, την περίοδο 1992-93, στο Πρωταθλητριών, έχασε 1-0 στην Αθήνα και έφερε 0-0 στο Ντέλε Αλπι (με συμμετοχή τότε του Γιώργου...Καφφέ).
 Σε περιπέτεια μπήκε ο Κώστας Χαλκιάς που έπαθε εξάρθρωση ωμοπλάτης προχθές στη φάση του 64' στο Στάδιο «Ριαθόρ». Ηδη έκανε μαγνητική τομογραφία και σήμερα ο καθηγητής Αργύρης Μήτσου θα αποφασίσει αν ο τερματοφύλακας του ΠΑΟ θα ακολουθήσει συντηρητική αγωγή για δεκαπέντε ημέρες ή θα οδηγηθεί στο χειρουργείο, κάτι που σημαίνει τρεις μήνες το λιγότερο αποχή από αγώνες και προπονήσεις.
 «Πονάω», έλεγε απαρηγόρητος ο πανύψηλος πορτιέρο, που είχε πριν από τον αγώνα πρόβλημα, αλλά στο 63', στην προσπάθειά του να αποκρούσει ένα σουτ του Φερνάντο, έπαθε τη ζημιά. Με τον Χαλκιά, κάτω από τα δοκάρια, ο ΠΑΟ δεν έχει χάσει στο Τσάμπιονς Λιγκ...
 * «Το μόνο που μας μένει τώρα είναι νίκη στην Αθήνα. Δεν θα είναι εύκολο, αλλά στο παρελθόν έχουμε αντεπεξέλθει σε πιο δύσκολες καταστάσεις». Τη δήλωση αυτή έκανε ο αρχηγός της Γιουβέντους, Αντόνιο Κόντε. Ο προπονητής Κάρλο Αντσελότι έδωσε διήμερο ρεπό στους παίκτες κι από Παρασκευή αρχίζει η επιχείρηση ανασυγκρότησης.
 Στο Αμβούργο τα προβλήματα τραυματισμών πολλαπλασιάστηκαν. Το...θύμα της κουτουλιάς του Ζιντάν Κάιντζ έπαθε διάσειση και ο Κόβατς θλάση στη μάχη του Ντέλε Αλπι. Ακόμη δεν έχουν συνέλθει επίσης οι Καρντόζο, Γκροθ. Και οι τέσσερις είναι αμφίβολοι στο καθοριστικό ματς με τη Λα Κορούνια στο «Φολκπαρκστάντιον».
