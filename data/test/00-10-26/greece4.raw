 Χωρίς άδειες σκοπιμότητας θα ταξιδεύουν μετά το 2002 τα επιβατηγά πλοία όλων των τύπων στις ελληνικές θάλασσες, ενώ το ίδιο θα ισχύει και για τους Ευρωπαίους πλοιοτήτες, οι οποίοι μετά την απελευθέρωση της ακτοπλοΐας αναμένεται να εισβάλουν με τα πλοία τους, παλαιάς τεχνολογίας ή καινούργιας, στο Αιγαίο, την Κρήτη και τα Δωδεκάνησα.
 Το «κόψιμο» των αδειών που σήμερα χορηγούνται στους ενδιαφερόμενους πλοιοκτήτες μέσα από τη ΓΕΑΣ, που πρόσφατα άλλαξε τρόπο λειτουργίας αφού συνεδριάζει «κεκλεισμένων των θυρών», έκανε γνωστό χθες κατά τη διάρκεια συνέντευξης Tύπου ο ΥΕΝ Χρήστος Παπουτσής, ο οποίος μάλιστα για πολλοστή φορά τόνισε ότι η απελευθέρωση της ακτοπλοΐας είναι απόφαση της κυβέρνησης, η οποία
δεν υποκύπτει σε εκβιασμούς και απειλές, απ' όπου και αν προέρχονται.
 Ομως κατά τη διάρκεια των ερωτήσεων από τους δημοσιογράφους, προέκυψε ότι δεν είναι απίθανο μετά το 2006 οπότε τα ελληνικά ακτοπλοϊκά πλοία με νομο του κράτους θα αποσύρονται μόλις συμπληρώσουν το 30ό έτος της ηλικίας τους -σήμερα
ισχύει η 35ετία- κάποιοι Eλληνες πλοιοκτήτες για να τα διατηρήσουν στις εσωτερικές θαλάσσιες συγκοινωνίες να υποστείλουν τη γαλανόλευκη και στη θέση της να υψώσουν κάποια κοινοτική, αφού στις χώρες-μέλη της Ε.Ε. δεν ισχύει το όριο ηλικίας των επιβατηγών πλοίων.
 Συγκεκριμένα, ο κ. Παπουτσής τόνισε ότι αν η Ε.Ε. δεν αποδεχθεί την ελληνική πρόταση για να υπάρξει όριο ηλικίας στα πλοία της ακτοπλοΐας, τότε θα λειτουργήσει ο ανταγωνισμός των πλοίων με την ηλικία, δηλαδή όπως επισήμανε, οι πολίτες θα προτιμούν τα νεαρής ηλικίας πλοία.
 Ομως, με δεδομένο ότι μέχρι και σήμερα η Ε.Ε. δεν έχει δείξει ότι θα επιβάλει όριο ηλικίας στα πλοία των μελών της, δεν είναι απίθανο, μετά την άρση του καμποτάζ το 2002 να κάνουν την εμφάνισή τους στο Αιγαίο ευρωπαϊκά πλοία που η ηλικία τους θα είναι πολύ μεγαλύτερη από την ηλικία των ελληνικών.
 Επίσης, ο ΥΕΝ Χρήστος Παπουτσής, αναφερόμενος στα όσα γράφονται για κάποιες ενδεχόμενες συγχωνεύσεις ναυτιλιακών εταιρειών -εννοούσε ΜΙΝΩΙΚΕΣ - ΑΝΕΚ- τόνισε τα εξής: «Καμία τέτοια διαδικασία δεν θα περάσει αν δεν ελεγχθεί πρώτα από την Επιτροπή Ανταγωνισμού, ο πρόεδρος της οποίας έχει ήδη ειδοποιηθεί από εμένα για να παρακολουθεί όλες τις κινήσεις που αφορούν τυχόν συγχωνεύσεις ναυτικών εταιρειών» και κατέληξε: «Το "καρτέλ" της Αδριατικής δεν θα περάσει στο Αιγαίο. Εδώ υπάρχουν νόμοι και η ανταλλαγή "πακέτων" να σταματήσει».
