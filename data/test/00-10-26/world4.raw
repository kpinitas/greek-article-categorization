 Πυρετώδεις προσπάθειες αποκλιμάκωσης της βίας στη Μέση Ανατολή καταβάλλουν οι ΗΠΑ και η Ρωσία, οι πρόεδροι των οποίων είχαν χθές τηλεφωνικές συνομιλίες τόσο
με τον Παλαιστίνιο ηγέτη Γιάσερ Αραφάτ όσο και με τον Iσραηλινό πρωθυπουργό Εχούντ Μπάρακ.
 Οπως δήλωσε μετά τις συνομιλίες αυτές ο Αμερικανός πρόεδρος Μπιλ Κλίντον, ο Γιάσερ Αραφάτ είναι σε θέση να μειώσει «σημαντικά» το επίπεδο της βίας. «Τις επόμενες μέρες θα ξέρουμε αν μπορούν οι δύο πλευρές να προσέλθουν εκ νέου» στις ειρηνευτικές διαπραγματεύσεις, δήλωσε εκπρόσωπος του Λευκού Οίκου.
 Ο Μπιλ Κλίντον προσπαθεί να πετύχει τη μετάβαση τόσο του Μπάρακ όσο και του Αραφάτ στις ΗΠΑ, έστω και αν δεν θα υπάρξει μεταξύ τους συνάντηση, αλλά επιμέρους διμερείς συναντήσεις του Aμερικανού προέδρου με τους δύο ηγέτες. Ανώτατος αξιωματούχος της Παλαιστινιακής Αρχής στη Γάζα δήλωσε ότι είναι πιθανή επίσκεψη του Γιάσερ Αραφάτ στην Ουάσιγκτον στις αρχές Νοεμβρίου.
 Την κατάσταση στη Μέση Ανατολή συζήτησε χθες με τους Γιάσερ Αραφάτ και Εχούντ Μπάρακ και ο πρόεδρος της Ρωσίας, Βλαντιμίρ Πούτιν, ο οποίος «επιβεβαίωσε τη διάθεση της Ρωσίας να συνεχίσει τη συνεργασία με τις δύο πλευρές, κάθε ενδιαφερόμενη πλευρά στη Μέση Ανατολή, τις ΗΠΑ και τις ευρωπαϊκές κυβερνήσεις για να βρεθεί μια λύση στη σημερινή κρίση και να επανεκκινήσει η ειρηνευτική διαδικασία».
 Τόσο ο Εχούντ Μπάρακ όσο και ο Γιάσερ Αραφάτ ζήτησαν μεγαλύτερη ανάμιξη της Ρωσίας στη Μέση Ανατολή.
 Ισραηλινοί και Παλαιστίνιοι αξιωματούχοι στον τομέα της ασφάλειας συναντήθηκαν
χθες το βράδυ σε μια προσπάθεια μείωσης της έντασης. Η συνάντηση αυτή είχε τεθεί ως όρος από τον Μπιλ Κλίντον για την πρόσκληση των δύο πλευρών στις ΗΠΑ.
Επιπλέον, ο Εχούντ Μπάρακ έστειλε στη Γάζα τον ειδικό απεσταλμένο του, Γιόσι Γκίνοσαρ, προκειμένου να συναντηθεί με τον Γιάσερ Αραφάτ. Το αντικείμενο της συνάντησης δεν αποκαλύφθηκε.
 Ο ισραηλινός στρατός ανακοίνωσε ότι είναι έτοιμος να αποσυρθεί από τις θέσεις που έχει καταλάβει γύρω από τα παλαιστινιακά αστικά κέντρα αν το επίπεδο της βίας μειωθεί σημαντικά μέσα στις επόμενες μέρες.
 «Αν υπάρξει πραγματική αλλαγή, θα μας επιτρέψει να αποσύρουμε τις δυνάμεις μας», δήλωσε ο διευθυντής επιχειρήσεων του ισραηλινού στρατού, στρατηγός, Γκιόρα Εϊλάντ.
 H Την άμεση αποστολή δύναμης των Ηνωμένων Εθνών στην Ιερουσαλήμ και τα παλαιστινιακά εδάφη ζητούν από το Συμβούλιο Ασφαλείας οι Παλαιστίνιοι, προκειμένου να διασφαλιστεί η προστασία των πολιτών.
 Εν τω μεταξύ, στο Αντεν, επιβεβαιώθηκε η σύλληψη ενός ξυλουργού που υπάρχουν υποψίες ότι βοήθησε εκείνους που επιτέθηκαν στο αμερικανικό αντιτορπιλικό USS-Cole να κάνουν στο σκάφος τους ορισμένες μεταβολές για να μπορέσουν να μεταφέρουν τα εκρηκτικά, καθώς και μια γυναίκα που αγόρασε το αυτοκίνητο το οποίο χρησιμοποίησαν οι εκτελεστές της επίθεσης για να ρυμουλκήσουν το σκάφος τους.
