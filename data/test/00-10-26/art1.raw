«Σίγουρα τα πράγματα είναι καλύτερα τώρα με τον Κοστούνιτσα», ήταν ανάμεσα στα πρώτα λόγια του Εμίρ Κουστουρίτσα που βρέθηκε για ένα εικοσιτετράωρο στην Αθήνα σε μια επίσκεψη-αστραπή σε αναζήτηση χώρων για τη νέα του ταινία. «Μπορεί ακόμη και η κατηγορία που του προσάπτεται για εθνικισμό να είναι στην πραγματικότητα καλή. Γιατί με το να προστατεύει κανείς την κουλτούρα του και τις ιδιομορφίες της χώρας του δεν είναι κακό. Αυτό είναι για μένα καλός εθνικισμός», μας εξηγεί ο Εμίρ στη συνάντηση που είχαμε στη διάρκεια της σύντομης παραμονής του. Βέβαια, όπως μας τονίζει ο σκηνοθέτης του «Καιρού των Τσιγγάνων» και του «Underground», τα πράγματα δεν είναι καθόλου εύκολα και η Γιουγκοσλαβία αντιμετωπίζει μεγάλα οικονομικά προβλήματα που πρέπει να λυθούν σύντομα.  Σχολιάζοντας την εκλογή του Κοστούνιτσα, ο Εμίρ μάς διηγείται κι ένα ανέκδοτο που είχε ακούσει στη διάρκεια των εκλογών. Οτι δηλαδή όλοι οι Τσιγγάνοι ψήφισαν Κοστούνιτσα πιστεύοντας πως αυτός είναι ο... σκηνοθέτης που γύρισε τις καλύτερες ταινίες για τους Τσιγγάνους. Ο Κουστουρίτσα, που πρωτοήρθε στην Ελλάδα το 1994 καλεσμένος του Πανοράματος Ευρωπαϊκού Κινηματογράφου της «Ελευθεροτυπίας», έφτασε στην Αθήνα λίγες μόνο ώρες μετά την αναχώρηση από τη χώρα μας του διάσημου Αγγλου δραματουργού Χάρολντ Πίντερ. Μόλις το πληροφορήθηκε εξέφρασε τη λύπη του που δεν μπόρεσε να τον γνωρίσει και να τον συγχαρεί για τη θαρραλέα στάση του, τονίζοντας ότι είναι από τους λιγοστούς Βρετανούς που στάθηκαν στο πλευρό της Γιουγκοσλαβίας στη διάρκεια των ΝΑΤΟϊκών βομβαρδισμών. Εκτός από την πολιτική κατάσταση στη Γιουγκοσλαβία, εκείνο που επίσης απασχολεί αυτή τη στιγμή τον Κουστουρίτσα είναι τα γυρίσματα της επόμενης ταινίας του, γαλλικής βασικά παραγωγής, με πρωταγωνιστή έναν ηθοποιό του θεάτρου που μπλέκει με την αμερικανική μαφία, ενώ ετοιμάζεται ν' ανεβάσει τον «Σιρανό ντε Μπερζεράκ» στη σκηνή. Γεγονός που μπλέκεται ακόμη περισσότερο όταν ο ηθοποιός ερωτεύεται. Στην πλοκή υπάρχουν και απαγωγές, ακόμη και κομμένη... μύτη, με όλα σίγουρα να δίνονται με τη γνωστή έξαρση που συναντάμε και στις υπόλοιπες ταινίες του σκηνοθέτη. Η ιστορία της ταινίας εκτυλίσσεται στη σύγχρονη Νέα Υόρκη, αν και ο Εμίρ σχεδιάζει να τη γυρίσει στη χώρα μας, σε περίπτωση που καταφέρει να βρει τους κατάλληλους χώρους αλλά και την κατάλληλη υποστήριξη. Ανάμεσα στους χώρους που αυτή τη στιγμή αναζητεί ο Εμίρ και που αποτελεί ένα μεγάλο ποσοστό των γυρισμάτων της ταινίας, είναι κι εκείνος ενός θεάτρου που να μοιάζει με ένα από τα κλασικά θέατρα της Νέας Υόρκης. Δύσκολη η εξεύρεση, αν και ο σκηνοθέτης έχει κιόλας υπόψη του ένα-δυο θέατρα που επισκέφθηκε και τα οποία σχεδιάζει να ξαναεπισκεφτεί σε μερικές βδομάδες, για να πάρει την τελική του απόφαση.  Ενδιάμεσα, όπως μας εκμυστηρεύτηκε, έχει ήδη άρχισει να γράφει το σενάριο βασισμένο στο βιβλίο του Παύλου Μάτεσι, «Η μητέρα του σκύλου», ένα παλιότερο σχέδιό του, που ο Γιουγκοσλάβος σκηνοθέτης επιμένει να το κινηματογραφήσει μόλις του δοθεί η δυνατότητα, με τα γυρίσματα να γίνουν εξ ολοκλήρου στη χώρα μας και με πρωταγωνιστές Ελληνες ηθοποιούς. Στο μεταξύ, ο Εμίρ δεν έπαψε να ασχολείται και με τις συναυλίες του. Αύριο κιόλας πηγαίνει, όπως μας είπε, στη Γερμανία για να δώσει εκεί μία από 7 συνολικά συναυλίες, μαζί με το γνωστό γκρουπ του, Nο Smoking Band, που γνωρίσαμε και στην Ελλάδα. Σ' όλη τη διάρκεια του Νοέμβρη ο Κουστουρίτσα θα δώσει κι άλλες συναυλίες ενώ στη συνέχεια θα σταματήσει για ν' ασχοληθεί με το γύρισμα της ταινίας του. «Μετά πια, από του χρόνου τον Οκτώβριο, ύστερα από τα γυρίσματα της ταινίας μου», μας είπε χαμογελώντας. ΝΙΝΟΣ ΦΕΝΕΚ ΜΙΚΕΛΙΔΗΣ 
