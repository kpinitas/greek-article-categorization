 Εξαρση παρουσιάζει η λευχαιμία τα τελευταία χρόνια στην Ελλάδα, αλλά τα μηνύματα είναι αισιόδοξα, καθώς η ασθένεια καθίσταται πλέον, από ανίατη, ιάσιμη.
 Οπως είπε χθες ο καθηγητής Aιματολογίας στο Πανεπιστήμιο της Κρήτης, Γεώργιος Ηλιόπουλος, στη διάρκεια του 11ου Πανελλήνιου Αιματολογικού Συνεδρίου, τα παιδιά που πάσχουν από οξεία λευχαιμία θεραπεύονται σχεδόν κατά 100% όταν η διάγνωση είναι έγκαιρη και ακολουθηθεί η κατάλληλη αγωγή. Αντίθετα, το ποσοστό κυμαίνεται από 10% όσον αφορά τους ενήλικες, ενώ φτάνει το 50% όταν πραγματοποιηθεί με επιτυχία μεταμόσχευση μυελού των οστών.
 Την ίδια στιγμή πλήρης ίαση της ασθένειας και του λεμφώματος επιτυγχάνεται σήμερα στο 50% των ασθενών που υποβάλλονται σε μεταμόσχευση αιμοποιητικών κυττάρων, ενώ χάρη στην κατάλληλη υποστηρικτική θεραπευτική αγωγή με αίμα και παράγωγα αίματος που εφαρμόζεται αποτρέπεται η εμφάνιση των θανατηφόρων επιπλοκών της χημειοθεραπείας.
 Από λευχαιμία ή λέμφωμα πεθαίνουν κάθε χρόνο στη χώρα μας γύρω στα 1.500 άτομα. Η νόσος που παρουσιάζει έξαρση τα τελευταία χρόνια εμφανίζεται ιδιαίτερα επιθετική στις ηλικίες από 40-59 ετών, οπότε ο αριθμός των κρουσμάτων είναι διπλάσιος σε σχέση με την προηγούμενη δεκαετία. Η ίαση απαιτεί, εκτός της ειδικής θεραπευτικής αγωγής με χημειοθεραπεία, και ετοιμότητα της αιμοδοσίας για την προσφορά υψηλής ποιότητας αίματος και παραγώγων του με σκοπό την αντιμετώπιση των επιπλοκών της χημειοθεραπείας.
 «Η μεταμόσχευση αιμοποιητικών κυττάρων έχει πολλές επιτυχείς εφαρμογές στην καταπολέμηση της λευχαιμίας, ιδιαίτερα της παιδικής», τόνισε ο Αχιλλέας Αναγνωστόπουλος, διευθυντής της αιματολογικής κλινικής-μονάδας μεταμοσχεύσεων του νοσοκομείου Παπανικολάου της Θεσσαλονίκης. Αποτελεί μια καθιερωμένη μέθοδο συμπληρωματικής ή ενισχυτικής θεραπείας των αιματολογικών κακοηθειών. Τα μεταμοσχευμένα αιμοποιητικά κύτταρα μπορούν να είναι κύτταρα του μυελού των οστών, περιφερικά αρχέγονα κύτταρα ή αρχέγονα κύτταρα προερχόμενα από το αίμα του ομφάλιου λώρου. Οταν προέρχονται από τον ίδιο τον ασθενή καλούνται αυτόλογα, όταν προέρχονται από άλλον άνθρωπο, συνήθως από αδελφό ή αδελφή του ασθενούς για λόγους συμβατότητας, καλούνται αλλογενή.
