 Πώς μπορεί η οικονομική βοήθεια να γίνει όργανο καθυπόταξης χωρών; 
 «Το χρέος του Tρίτου Kόσμου σημαίνει μια μαζική μεταφορά πλούτου από τις χρεωμένες χώρες προς τις περισσότερο εκβιομηχανισμένες χώρες. Πέρσι, μόνο για αποπληρωμή, οι φτωχές χώρες έδωσαν 350 δισ. δολάρια, ποσό που είναι εφτά φορές μεγαλύτερο από όλη τη δημόσια βοήθεια που τους έδωσαν οι πλούσιες χώρες και δεν ξεπέρασε τα 50 δισ. δολάρια».
 Ο Bέλγος καθηγητής Iστορίας Ερίκ Τουσέν που μας μιλά γνωρίζει πολύ καλά με ποιο τρόπο το χρέος του Tρίτου Kόσμου έχει γίνει «εργαλείο υποταγής των χωρών αυτών σε όργανα, όπως η Παγκόσμια Τράπεζα, το Διεθνές Νομισματικό Ταμείο και ο Παγκόσμιος Οργανισμός Εμπορίου». Κι αυτό γιατί πρόκειται για ιδρυτικό μέλος της κίνησης για τη διαγραφή του χρέους του Τρίτου Κόσμου και την επιβολή του φόρου Τόμπιν (ΑΤΤΑC). Ηταν μάλιστα ένας από τους ομιλητές στην αντιδιάσκεψη της Πράγας τον περασμένο Σεπτέμβριο. Στη χώρα μας ήρθε προσκεκλημένος για μια δημόσια ομιλία και δέχθηκε να μας «μυήσει» στη νέα μορφή «αφαίμαξης».
 «Εδώ και 21 χρόνια αυτοί οι οργανισμοί επιβάλλουν αυτό που ονομάζουμε διαρθρωτικές προσαρμογές, προγράμματα που σημαίνουν παντού μαζικές ιδιωτικοποιήσεις, δραστικές μειώσεις στις κοινωνικές δαπάνες και στην απασχόληση στο δημόσιο τομέα και εγκατάλειψη από αυτές τις χώρες των μέσων με τα οποία προστατεύονται, όπως είναι οι δασμοί. Και καταφέρνουν να τα επιβάλλουν γιατί η εφαρμογή αυτών των προγραμμάτων μπαίνει ως όρος για να δοθούν νέα δάνεια ενώ αν οι χώρες αρνηθούν να εφαρμόσουν τα προγράμματα διαρθρωτικής προσαρμογής απειλούνται να χάσουν κάθε πηγή χρηματοδότησης, δημόσια ή ιδιωτική».
 - Μπροστά σ' αυτόν τον εκβιασμό θα μπορούσε να πει κανείς «σταματήστε να βοηθάτε τον Tρίτο Kόσμο»; 
 «Αυτό που θα μπορούσαμε να πούμε είναι, σταματήστε τα λόγια και σταματήστε να ληστεύετε τον Tρίτο Kόσμο. Στην πραγματικότητα οι πιστώτριες χώρες δεν θέλουν να διαγράψουν το χρέος γιατί όσο παραμένουν χρεωμένες οι χώρες του Tρίτου Kόσμου διατηρούν μια υποχρέωση απέναντι στις πιστώτριες χώρες, οπότε τόσο αυτές όσο και οι πολυμερείς οργανισμοί ελέγχου, Παγκόσμια Τράπεζα κ.λπ. δεν θέλουν να εγκαταλείψουν αυτό το μέσο πίεσης που διαθέτουν».
 - Κι όλες αυτές οι δηλώσεις για χάρισμα του χρέους, όπως και φέτος διαβεβαίωσε η Ομάδα των 7, είναι στάχτη στα μάτια; 
 «Υπήρξαν πάρα πολλές τέτοιες μεγαλοστομίες που τις έκαναν οι πιο ισχυρές χώρες, ΗΠΑ, Μεγάλη Βρετανία, Γαλλία, αλλά και οργανισμοί, όπως το ΔΝΤ, οι οποίες στην πραγματικότητα ήταν απλώς αναγγελίες. Δεν υπάρχει κάποια αλήθεια σ' αυτές δεν ξεκίνησε κάποια ακύρωση ή διαγραφή του χρέους. Ακόμη και οι πιο χρεωμένες φτωχές χώρες είδανε τα δύο τελευταία χρόνια το εξωτερικό χρέος να αυξάνεται παρά τα γενναιόδωρα λόγια που έλεγαν ότι μειωθεί. Ολο αυτό είναι ένα πραγματικό σκάνδαλο που πρέπει να καταγγελθεί».
 - Ποια ακριβώς είναι η ιδέα του φόρου Τόμπιν; 
 «Η ιδέα υπήρχε ήδη από τη δεκαετία του '70. Εδώ και δυο χρόνια υπάρχει μια καμπή στην παγκόσμια κατάσταση καθώς κινήσεις πολιτών καταφέρνουν να οδηγήσουν σε αποτυχία ορισμένα από τα σχέδια των μεγάλων οργανισμών. Ο φόρος Τόμπιν είναι στην πραγματικότητα ένα πέρασμα από την αντίσταση στην πρόταση: ζητάμε από τις δημόσιες αρχές να ξαναπάρουν το χώρο που εγκατέλειψαν για χάρη των χρηματιστηριακών αγορών. Ξεκίνησε το 1998 ως διεθνές κίνημα και συνδεόταν με την πολυμερή συμφωνία για τις επενδύσεις. Η ιδέα είναι να επιβληθεί ένας φόρος στις διεθνείς συναλλαγές συναλλάγματος. Ξεκινάμε από τη διαπίστωση ότι σήμερα ανταλλάσσονται 1.800 δισ. δολάρια ημερησίως στις αγορές συναλλάγματος, ποσό σχεδόν ίσο με το σύνολο των χρεών του Tρίτου Kόσμου που φτάνει τα 2.000 δισ. δολάρια. Το κίνημα πρότεινε να επιβληθεί ένας φόρος στις συναλλαγές αυτές, ένα πολύ χαμηλό ποσοστό της τάξης του 0, 1%. Υπολογίζεται ότι ένας τέτοιος φόρος θα μπορούσε να δώσει μια απόδοση περίπου 100 δισ. δολαρίων ετησίως. Αν το μισό αυτού του ποσού μπορούσε να δοθεί για τον Tρίτο Kόσμο, μέσα σε δέκα χρόνια θα μπορούσαν να φτιαχτούν μεγάλα έργα με στόχο τη μείωση της φτώχειας. Βασιζόμενοι στους αριθμούς που δίνει ο ΟΗΕ και λέει ότι με 80 δισ. δολάρια ετησίως για 10 χρόνια θα μπορούσαμε να εγγυηθούμε την καθολική πρόσβαση σε πόσιμο νερό, κάτι που μοιάζει φιλόδοξο καθώς σήμερα 1.300 δισεκατομμύρια άνθρωποι δεν την έχουν, στη βασική ιατρική περίθαλψη που στερούνται δύο δισεκατομμύρια άνθρωποι, σε κανονική διατροφή που δεν έχουν δύο δισεκατομμύρια υποσιτιζόμενοι, σε καθολική πρωτοβάθμια εκπαίδευση. Βλέπουμε έτσι ότι πάνω στη βάση Τόμπιν θα μπορούσε να βελτιωθούν σημαντικά οι συνθήκες ζωής σ' αυτόν τον πλανήτη για τους λιγότερο ευνοημένους κατοίκους».
 «Αν εφαρμοζόταν ο φόρος Τόμπιν δεν θα ήταν προφανώς η λύση στο πρόβλημα, απλώς ένα αναγκαίο μέτρο αλλά τελείως ανεπαρκές. Θα πρέπει να ενταχθεί σε μια τελείως διαφορετική πολιτική σε παγκόσμιο επίπεδο, να απαντήσει στο πρόβλημα του χρέους και των διεθνών συναλλαγών που συστηματικά ευνοούν τις πολυεθνικές εταιρείες και τις πλούσιες χώρες. Επίσης, χρειάζονται λύσεις στα περιβαλλοντικά προβλήματα και όπως δείχνει και η συνάντηση στη Χάγη που γίνεται αυτόν τον καιρό βλέπουμε ότι απέχουμε πολύ από τέτοιες λύσεις».
 - Πώς βλέπετε την αντίσταση απέναντι στην παγκοσμιοποίηση; 
 «Μάλλον σαν ένα κίνημα για μια διαφορετική παγκοσμιοποίηση. Τα κινήματα τα κοινωνικά, τα μη κυβερνητικά, η νεολαία που κινητοποιείται στο Σιάτλ, στην Πράγα, είναι υπέρ λύσεων διεθνών, παγκόσμιων, ενάντια μάλλον στην εθνικιστική αναδίπλωση. Αλλά η παγκοσμιοποίηση που θέλουν είναι τελείως διαφορετική, κυρίως ενάντια στη νεοφιλελεύθερη μορφή της παγκοσμιοποίησης που σημαίνει απορρύθμιση, εγκατάλειψη της εθνικής κυριαρχίας, σημαίνει κυριαρχία των αγορών σε διεθνές επίπεδο, ενώ η παγκοσμιοποίηση που εμείς θα θέλαμε είναι μια παγκοσμιοποίηση που θα βάζει όρια στη λογική του κέρδους. Οπως το λέμε στην πλατφόρμα του ΑΤΤΑC, θέλουμε να ξαναϊδιοποιηθούμε σαν πολίτες χώρους που έχουν χαθεί για τη δημοκρατία».
 «Είμαι γιατί πιστεύω ότι ύστερα από 20 χρόνια νεοφιλελεύθερης επίθεσης υπάρχει η αρχή μιας αλλαγής. Ποτέ προηγουμένως στην Iστορία δεν βρεθήκαμε μπροστά σε μια τόσο μεγάλη διεθνή συνειδητοποίηση ότι πρέπει να συνδυαστούν οι λύσεις από κοινού, εθνικά και διεθνώς. Το παράδειγμα της Χάγης το δείχνει: δεν μπορούμε να λύσουμε το πρόβλημα του όζοντος σε εθνικό επίπεδο αλλά σε διεθνές. Αυτό που με κάνει αισιόδοξο είναι ότι κινήσεις πολιτών στην κλίμακα του πλανήτη θεωρούν ότι δεν είναι πλέον δυνατόν να επαφιόμαστε απλώς στις αποφάσεις μεγάλων διεθνών οργανισμών, όπως ο ΠΟΕ ή η ομάδα των 7, και ότι πρέπει να δημιουργηθεί ένα κίνημα των πολιτών παγκοσμίως που να λέει σε αυτούς τους οργανισμούς τι πρέπει να κάνουμε και αν αυτοί οι οργανισμοί δεν είναι έτοιμοι να εφαρμόσουν τα κατάλληλα μέτρα τα κινήματα θα πουν ότι πρέπει να αντικαταστήσουμε αυτούς τους οργανισμούς. Δεν είναι απλώς κινήματα συμβολικά αλλά κινήματα για τα οποία θα πρέπει να κάνουν κάτι, γιατί αυτά θα τα βρίσκουν μπροστά τους. Δεν υπάρχει ούτε μία συνεδρίαση το τελευταίο διάστημα που να μην έχουν υπάρξει παρεμβάσεις από κινήματα πολιτών. Και μάλιστα τώρα, με τις συναντήσεις των κινημάτων, αυτά περνάνε από την αντιπολίτευση στην ικανότητα να κάνουν εναλλακτικές προτάσεις».
