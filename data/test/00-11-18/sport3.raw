 Την προηγούμενη εβδομάδα, ο Πανιώνιος με τον ΠΑΟΚ είχαν κερδίσει τα προγνωστικά των πονηρών, αυτό που ονομάζουμε «έξυπνα λεφτά». Ούτε όμως οι Νεοσμυρνιώτες έκαναν το μεγάλο κόλπο κόντρα στην ΑΕΚ, ούτε ο ΠΑΟΚ μπόρεσε να βάλει πλάτη τον Παναθηναϊκό. Οι ομόσταυλοι του ΟΑΚΑ αποδείχθηκαν σκληρά καρύδια! Για όποιον από τους δύο φύγει ηττημένος απόψε από τη Νέα Σμύρνη, αυτό το Σάββατο θα είναι καταστροφικό. Τρεις ήττες σε πέντε αγωνιστικές δεν ήταν ακριβώς το όνειρο του Σούμποτιτς (παρά το βαρύ πρόγραμμα), ούτε βέβαια του Φλεβαράκη...
 Ο ΠΑΟΚ ταξίδεψε στην Αθήνα με χιλιάδες προβλήματα και τόνους γκρίνιας στις αποσκευές. Οσο κι αν επιμένουν οι παίκτες ότι έχουν τα αυτιά κλειστά (Λιαδέλλης, Μπλερ και Σιγάλας, όλοι τόνισαν ότι παίζουν για την τιμή των όπλων μες στο τελευταίο διήμερο), η αναταραχή των ημερών τούς έχει κάνει άνω-κάτω. Είδατε πώς έμοιαζαν «κομμένα» τα πόδια τους στον αγώνα με τους Λόντον Τάουερς; Και ο Πανιώνιος είναι πολύ καλύτερος από τον ΠΑΟΚ... 
 Ναι, αλλά δεν είναι τόσο καλός όσο ίσως νομίζουν μερικοί παίκτες του.
 Αυτό είναι το πρόβλημα του Σούμποτιτς, πώς να κρατήσει τα πόδια των νεαρών άσων του καρφωμένα στο έδαφος. Πάνω που νόμιζε ο Λευτέρης ότι θα τους προσγείωνε η βαριά ήττα από την ΑΕΚ, ήρθε το ραβασάκι του Πετρόπουλου προς τους Διαμαντόπουλο, Παπαλουκά, Μάγλο να ξανανάψει τους προβολείς της δημοσιότητας στη Νέα Σμύρνη. Ανάμεσα στην ομάδα που προσπαθεί να κατεβεί από τα σύννεφα και σ' εκείνη που ψάχνει τρόπο να σκαρφαλώσει από τα Tάρταρα, το ντέρμπι του Σαββάτου υπόσχεται μια βραδιά-κόλαση. Μάλλον θα είναι γεμάτο το γήπεδο. 
 Aλλο μεγάλο ματς δεν υπάρχει στο πρόγραμμα του διημέρου, μένει λοιπόν να βρούμε πού θα γίνει -αν γίνει- το «μπαμ».
 Μήπως στο Μίλωνα; Αν είχαν τον Κέντρικ Τζόνσον γερό και δυνατό οι νεοφώτιστοι, θα ήταν ίσως σε θέση να απειλήσουν τη στραπατσαρισμένη από τη συντριβή της Βιτόρια, ΑΕΚ. Αλλά ο Αμερικανός σούπερ σκόρερ χτύπησε στον αυχένα στον αγώνα της περασμένης Κυριακής με τον Ηρακλή και μοιράζεται τον πονοκέφαλό του με τον προπονητή τού Μίλωνα, Δημήτρη Αποσκίτη. Κάτι τέτοια ματς, συνήθως η ΑΕΚ τα προσπερνάει με τα πόδια στεγνά.
 Αλλά όλο και κάποιος Εσπερος εμφανίζεται κάθε χρόνο και της ρίχνει μια σφαλιάρα! 
 Με τον ίδιο περίπου τρόπο θα πρέπει να προαναγγείλουμε και τον αγώνα Ο λυμπιακού-Ηρακλή. Αν είχε το Φάρμερ ο «γηραιός», θα ήταν υπολογίσιμος αντίπαλος. Χωρίς τον Αμερικανό, είναι ικανός να ταλαιπωρήσει την Οστάνδη, αλλά όχι τον Ολυμπιακό. Ο Ζούρος έχει στη διάθεσή του τον Ντέιβιντ Ρίβερς, αλλά μάλλον θα αποφύγει το ρίσκο. Στο κάτω κάτω, ακολουθεί διακοπή 15 ημερών.
 Ο Παναθηναϊκός υποδέχεται τη Δάφνη αύριο βράδυ στο ΟΑΚΑ και μάλλον θα νικήσει εύκολα, αφού σιγά σιγά βρίσκει τον περυσινό εαυτό του. Ο Αρης θα βρει τρόπο να κερδίσει το Μαρούσι στο Αλεξάνδρειο; Αυτό σηκώνει συζήτηση, αφού η ομάδα του Αλεξανδρή νιώθει σαν στο σπίτι της όποτε αγωνίζεται στη Θεσσαλονίκη: πέρυσι κέρδισε και Αρη και ΠΑΟΚ και Ηρακλή! Εχει όμως προβλήματα (τραυματισμένοι οι Αμάγια, Φαλέκας, Μαρμαρινός), οπότε θα 'ναι πιο δύσκολη η αποστολή της αυτή τη φορά. Ο Αρης ποιους θα παρατάξει; Και ποιον προπονητή θα έχει στον πάγκο του; Δεχόμαστε και στοιχήματα...
 Tο Περιστέρι θα πρέπει να θεωρείται φαβορί απέναντι στη φιλοξενούμενη Νήαρ Ηστ, αλλά κάτι η κόπωση από τα δύσκολα ευρωπαϊκά παιχνίδια, κάτι το υψηλό ηθικό της ομάδας του Ζευγώλη μετά το «διπλό» στο Μοντεκατίνι, μπορεί να αλλάξουν τα δεδομένα. Το αντίστοιχο περυσινό παιχνίδι κρίθηκε στη δεύτερη παράταση και είχε ήρωα τον Πελεκάνο! Οσο για τον αγώνα Ηρακλείου-Μακεδονικού, δύσκολα θα σπάσει το «στάνταρ». Αλλά οι Θεσσαλονικείς, που θα έχουν στη σύνθεσή τους τον αντι-Μπέρι, Μπεν Ντέιβις, ξέρουν ότι τα περιθώρια έχουν στενέψει. Και θα πουλήσουν ακριβά το τομάρι τους.
