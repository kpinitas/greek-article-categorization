 Αγονο κήρυξε χθες το διαγωνισμό για την ιδιωτικοποίηση της EAB η κυβέρνηση, σταθμίζοντας τις δύο προσφορές που ήθελαν την επιχείρηση μισοτιμής και το κλίμα της διαπλοκής που κυριαρχεί.
 Στο διαγωνισμό είχε πλειοδοτήσει ο Σ. Kόκκαλης μαζί με τη γαλλική Ντασό. Οπως είπε στην «Ε» ο υπουργός Εθνικής Οικονομίας Γιάννος Παπαντωνίου, κηρύχθηκε άγονος «γιατί οι ενδιαφερόμενες κοινοπραξίες ήθελαν να αγοράσουν μισοτιμής το 49% της ΕΑΒ». 
 Η απόφαση ελήφθη χθες το πρωί σε συνάντηση που είχε ο πρωθυπουργός Κ. Σημίτης με τους υπουργούς Εθνικής Οικονομίας Γιάννο Παπαντωνίου και Εθνικής Aμυνας Aκη Τσοχατζόπουλο στο μέγαρο Μαξίμου.
 Οι λόγοι που οδήγησαν στην απόφαση αυτή είναι, σύμφωνα με πληροφορίες από την πλευρά της κυβέρνησης, κυρίως πολιτικοί, καθώς η κυβέρνηση θεωρεί ότι «εάν δοθεί μια δουλειά ακόμα στον Κόκκαλη, μπορεί να σημάνει την αρχή απρόβλεπτων εξελίξεων».
 Καθώς όμως ο διαγωνισμός έχει ολοκληρωθεί με κάθε νομιμότητα, έπρεπε να βρεθεί τρόπος να ακυρωθεί. Ετσι, λέγεται ότι επελέγη ως καλύτερη φόρμουλα αυτή των οικονομικών προσφορών που εμφανίζονται κατά πολύ μικρότερες της εκτίμησης που έχει γίνει για την πώληση του 49% της ΕΑΒ. 
 Σύμφωνα με πληροφορίες, κατά τη χθεσινή συνάντησή τους με τον πρωθυπουργό, ο κ. Παπαντωνίου παρέθεσε στοιχεία, σύμφωνα με τα οποία η τιμή αγοράς του 49% της ΕΑΒ έχει καθοριστεί από τους εκτιμητές στα 24 δισεκατομμύρια δραχμές. Εναντι αυτού η μεν αγγλογερμανική κοινοπραξία έδωσε τιμή 7, 5 δισεκατομμυρίων δραχμών, οι δε Γάλλοι με την συμμετοχή του Κόκκαλη προσέφεραν 11 δισ. δραχμές. Ο κ. Παπαντωνίου πέραν αυτών των προσφορών υποστήριξε ότι τα εν εξελίξει εξοπλιστικά προγράμματα του υπουργείου Aμυνας θα ανεβάσουν κατά πολύ την πραγματική τιμή της ΕΑΒ τα επόμενα δύο χρόνια.
 Κατόπιν τούτων, ο υπουργός Εθνικής Οικονομίας εισηγήθηκε στον πρωθυπουργό να κηρυχθεί άγονος σήμερα ο διαγωνισμός και στο μέλλον, ενδεχομένως στο τέλος του επόμενου χρόνου, να προκηρυχθεί νέος διαγωνισμός με βάση τα νέα δεδομένα. Η απόφαση αυτή βολεύει από κάθε πλευρά την κυβέρνηση, καθώς μεταθέτει το θέμα Κόκκαλη στο απώτερο μέλλον και εμφανίζεται συγχρόνως να μην υποκύπτει σε πιέσεις για ξεπούλημα της μόνης ίσως υγιούς εταιρείας αμυντικής βιομηχανίας που έχουμε. 
 Μετά τη χθεσινή συνάντηση ο κ. Παπαντωνίου δήλωσε: 
 «Σε ό,τι αφορά την ΕΑΒ κηρύσσεται άγονος ο διαγωνισμός. Τα τιμήματα των νέων προσφορών κρίθηκαν μη ικανοποιητικά. Είναι πολύ χαμηλά και κυρίως είναι πολύ χαμηλότερα από την καθαρή αξία της επιχείρησης, όπως αυτή έχει εκτιμηθεί από διεθνείς εκτιμητές και διεθνή λογιστικά γραφεία. Είναι πολύ κάτω από το ελάχιστο όριο που είχε θέσει το ελληνικό Δημόσιο με βάση αυτή τη διεθνή αποτίμηση. Επιπροσθέτως, οι προσφορές βαρύνονται με σοβαρά νομικά προβλήματα. Η κυβέρνηση στη διάρκεια του επόμενου χρόνου θα αξιολογήσει την πορεία της επιχείρησης με δεδομένο ότι θα έχει η επιχείρηση αυτή σημαντικές παραγγελίες από τα νέα εξοπλιστικά προγράμματα, προκειμένου να προσδιορίσει, σε μεταγενέστερο στάδιο, τα επόμενα βήματά της». 
