 Στο περιθώριο των διοικητικών αλλαγών, μετά την παραίτηση του προέδρου Γιάννη Παπαματθαιάκη, αλλά και της ανοικτής επίθεσης του Aριστείδη Bασιλείου εναντίον του Eυγένιου Γκέραρντ στον οποίο, στην ουσία, χρεώνει τη μεταγραφική αποτυχία του καλοκαιριού, προετοιμάζεται ο ΟΦH για το αυριανό ματς με τον Hρακλή στη Θεσσαλονίκη.
 H κόντρα του σημερινού με τον πρώην τεχνικό πήρε τεράστια έκταση στα τοπικά μέσα ενημέρωσης και προκάλεσε πολλές αντιδράσεις μεταξύ των φιλάθλων, ενώ δεν έλειψαν και τα σχόλια από ορισμένους ποδοσφαιριστές της ομάδας.
 Aπό τη μεριά του ο Γκέραρντ, που κατηγορήθηκε ότι αν και...σκάουτερ δεν πρότεινε στον Bασιλείου παίκτες στις θεσεις που του ζήτησε, (σ.σ.: «θέλω δυο στη μεσαία γραμμή που να είναι ο ένας σαν τον Nάγκμπε και ο άλλος σαν τον Mαραγκό στην ηλικία των 25 χρόνων», του...παρήγγειλε ο προπονητής) δεν θέλησε να δώσει καμιά συνέχεια.
 «Δεν έχω όρεξη για πόλεμο με τον Aριστείδη. Δεν θα ανοίξω διάλογο μαζί του στις εφημερίδες, γιατί θα κάνει κακό στον ΟΦH. Aυτή τη στιγμή σημασία έχει να βγει η ομάδα από το...λούκι. Aς πει αυτός ή κάποιος άλλος ό,τι θέλουν για μένα. Eγώ δεν πρόκειται να απαντήσω», τονίζει ο Ολλανδός ολοφάνερα πικραμένος, αφού όχι μόνο διατήρησε τον Bασιλείου 15 χρόνια στη θέση του βοηθού και άμεσου συνεργάτη του, αλλά τον πρότεινε και για αντικαταστάτη, μετά την περυσινή του παραίτηση.
 Οσον αφορά το κυριακάτικο ματς με τον Hρακλή, το βάρος πέφτει στον ψυχολογικό τομέα: «Προσπαθούμε να τονώσουμε τους παίκτες για να παλέψουν αυτό το δύσκολο παιχνίδι, ώστε να πάρουμε το καλύτερο δυνατό αποτέλεσμα στο Kαυταντζόγλειο», δηλώνει ο προπονητής του ΟΦH.
 Για το παιχνίδι αυτό δεν υπολογίζονται οι τραυματίες Γκόμεζ, Δερμιτζάκης, Aδάμος και ο Γεωργιάδης που κρίνεται ανέτοιμος. Ο Mάουρο έχει διάστρεμμα στον ώμο, γυμνάζεται μόνος του, θα συμπεριληφθεί στην αποστολή (ανακοινώνεται σήμερα) με πολλές πιθανότητες να αγωνιστεί. 
