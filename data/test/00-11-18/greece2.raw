 Την περιουσιακή κατάσταση των υπαλλήλων της «αμαρτωλής» εφορίας Κρεστένων Ηλείας κάνουν φύλλο και φτερό οι επιθεωρητές του υπουργείου Οικονομικών, προκειμένου να εξακριβώσουν τον πακτωλό χρημάτων που έβαλαν στις τσέπες τους εις βάρος των επαγγελματιών της περιοχής οι «κομπιναδόροι» εφοριακοί.
 Χθες, μετά το σχετικό πρωτοσέλιδο ρεπορτάζ της «Ε», οι επαγγελματίες της πόλης άρχισαν να μιλούν... για εκείνους που εκμεταλλευόμενοι τη θέση τους ασκούσαν επί μήνες εκβιασμούς με σκοπό το κέρδος.
 Ο γραμματέας του Εμπορικού Συλλόγου Κρεστένων κ. Κώστας Καραμπέτσος, με νέες δηλώσεις του χθες στην «Ε», αποκάλυψε τη «μεγάλη και προκλητική ζωή» που έκαναν οι εμπλεκόμενοι εφοριακοί.
 «Η οικογένεια του ενός είχε τρία (!) αυτοκίνητα, ενώ ο συνάδελφός του κυκλοφορούσε με πολυτελές αυτοκίνητο αξίας 17 εκατομμυρίων δραχμών. Οπως έχουμε πληροφορηθεί, το κύκλωμα είχε κάνει και αγορές ακινήτων. Μας είχαν πιει το αίμα...», κατήγγειλε οργισμένος ο κ. Καραμπέτσος τονίζοντας ότι εξαιτίας της κομπίνας των εφοριακών και των μεγάλων χρηματικών ποσών που απαιτούσαν, έκλεισαν σπίτια και άνθρωποι πέθαναν από το άγχος και τη στενοχώρια τους.
 Ο κ. Καραμπέτσος κατήγγειλε ότι κάποιοι υψηλά ιστάμενοι προσπάθησαν αρχικά να υποβαθμίσουν την πρωτοφανή απάτη, προκειμένου οι δράστες να πέσουν στα μαλακά...
 «Ο θόρυβος όμως που προκλήθηκε από το χθεσινό δημοσίευμα της "Ε" τους χάλασε τα σχέδια... Θα δείτε τι αποκαλύψεις πρόκειται να ακολουθήσουν τώρα που ο κόσμος σταμάτησε να τους φοβάται», δήλωσε ο γραμματέας του Εμπορικού Συλλόγου Κρέστενας.
 Χθες, επαγγελματίες της πόλης που είχαν πέσει θύματα των εφοριακών κατήγγειλαν ότι όταν ξεκίνησε η έρευνα του υπουργείου Οικονομικών δέχθηκαν πιέσεις και ανώνυμα απειλητικά τηλεφωνήματα προκειμένου να μην καταθέσουν στις διωκτικές αρχές την αλήθεια.
 Την ικανοποίησή του από τη χθεσινή αποκάλυψη της «Ε» εξέφρασε και ο δήμαρχος του δήμου Σκυλλούντος κ. Σάκης Μπαλιούκος.
 «Καταδικάζω όλα αυτά που έγιναν εις βάρος των επαγγελματιών της πόλης των Κρεστένων. Επιτέλους μπήκε το μαχαίρι στο κόκαλο», ανέφερε ο κ. Μπαλιούκος και αποκάλυψε ότι πριν ξεκινήσει η σχετική έρευνα «πολλά ακούγονταν μεταξύ των επαγγελματιών» τα οποία στη συνέχεια επιβεβαιώθηκαν. Οπως είπε ο κ. Μπαλιούκος, όταν ολοκληρωθούν οι έρευνες ο δήμος Σκυλλούντος θα εκδώσει σχετική ανακοίνωση.
 Τη Δευτέρα ο Εμπορικός Σύλλογος Κρεστένων θα επισκεφθεί τον εισαγγελέα Πύργου, προκειμένου να ενημερωθεί για την πορεία των ερευνών, ενώ σύντομα επιτροπή θα επισκεφθεί και τον υπουργό Οικονομικών.
