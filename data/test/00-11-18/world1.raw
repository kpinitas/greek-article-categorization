 Ο αμερικανικός εθνικός ύμνος παιάνισε χθες για πρώτη φορά στο προεδρικό μέγαρο του Βιετνάμ και οι σημαίες των δύο κρατών κυμάτιζαν η μία πλάι στην άλλη. Ο Μπιλ Κλίντον στεκόταν ακίνητος, με φόντο την προτομή του αρχιτέκτονα της κομμουνιστικής νίκης κατά των Αμερικανών Χο Τσι Μινγκ. Στιγμές ιστορικές, που δεν θα μπορούσε ποτέ να φανταστεί κάποιος πριν από μερικά χρόνια. 
 Στην πρώτη ημέρα της επίσημης επίσκεψής του στο Βιετνάμ, ο Αμερικανός πρόεδρος απέτισε φόρο τιμής στη μνήμη των θυμάτων του αιματηρού πολέμου, τονίζοντας ότι σ'αυτόν τον πόλεμο, που «οι Βιετναμέζοι ονομάζουν αμερικανικό και οι Αμερικανοί πόλεμο του Βιετνάμ...τρία εκατομμύρια θαρραλέοι στρατιώτες και Βιετναμέζοι πολίτες έχασαν τη ζωή τους». Στην Αμερική χιλιάδες οικογένειες θρήνησαν τους 58.000 νεκρούς. «Οι θυσίες αυτές, που μοιραστήκαμε, έκαναν τις σχέσεις μας μοναδικές», είπε ο Κλίντον. Αργότερα, στο Πανεπιστήμιο του Ανόι, ευχαρίστησε τους Βιετναμέζους για τη βοήθειά τους στην επιστροφή των σορών των Αμερικανών στην πατρίδα. Από το ίδιο βήμα, όμως, ο Κλίντον κάλεσε την ηγεσία του Βιετνάμ να ενισχύσει το σεβασμό των ανθρωπίνων δικαιωμάτων, ανοίγοντας το πολιτικό σύστημα και απελευθερώνοντας περαιτέρω την οικονομία. «Δεν θέλουμε να σας επιβάλουμε τις ιδέες μας, ούτε μας επιτρέπεται», τόνισε ο Κλίντον στην ομιλία του, δίνοντας έμφαση στον «ισχυρό ιστό της βιετναμέζικης εθνικής ταυτότητας».
 Η ομιλία μεταδόθηκε σε εθνικό δίκτυο κι «έπαιζε» στα καταστήματα του Ανόι. Ο κόσμος στο δρόμο έσπευδε να σφίξει το χέρι του Κλίντον και της οικογένειάς του. Ο Αμερικανός πρόεδρος δήλωσε συγκινημένος για την «πολύ φιλική συμπεριφορά των Βιετναμέζων... που αποτελεί καλό οιωνό». Στις πρώτες σελίδες του Tύπου του Βιετνάμ, που για αρκετό καιρό πριν από την επίσκεψη Κλίντον δεν ανέφερε λέξη γι' αυτήν, φιγουράριζε ο τίτλος «Tο λαμπρό μέλλον στις σχέσεις των δύο χωρών στην αυγή του νέου αιώνα».
 Ο Κλίντον και ο Βιετναμέζος ομόλογός του υπέγραψαν συμφωνία για την επιστήμη, την τεχνολογία και το περιβάλλον. Οι αερογραμμές του Βιετνάμ, εν τω μεταξύ, υπέγραψαν προσύμφωνο για την αγορά τριών αεροσκαφών τζετ 777-200ΕR από την εταιρεία Μπόινγκ, συνολικής αξίας 480 εκατ.δολαρίων. Η συμφωνία, που έγινε στο πλαίσιο του ταξιδιού τού Κλίντον σε ειδική τελετή, θα πρέπει να επικυρωθεί από το αμερικανικό Κογκρέσο. Οι Βιετναμέζοι σκοπεύουν να χρησιμοποιήσουν τα αεροπλάνα για απευθείας πτήσεις Ανόι-Παρίσι και μελλοντικά για τις ΗΠΑ, όταν υπογραφεί η συμφωνία πολιτικής αεροπορίας, που τελεί σε διαπραγμάτευση.
 Σύμφωνα με εκπρόσωπο του Λευκού Οίκου, Βιετναμέζοι αξιωματούχοι είπαν στον Κλίντον ότι προτίθενται να υπογράψουν τη διεθνή συνθήκη για την απαγόρευση της παιδικής εργασίας.
 Ο Αμερικανός πρόεδρος θα βρίσκεται στο Βιετνάμ και αύριο.
