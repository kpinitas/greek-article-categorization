 Το πέμπτο ντέρμπι της χρονιάς για την Εθνική κατηγορία παίρνει απόψε σειρά, αυτή τη φορά στην Τούμπα, όπου αντίπαλοι είναι ο ΠΑΟΚ και ο Παναθηναϊκός (7 μ.μ., Super Sport). Κοινό σημείο και των δύο αντιπάλων; Λαβωμένοι αμφότεροι από πολλές απουσίες! 
 Δεν προλαβαίνουν να συμμαζέψουν τα προβλήματά τους στον ΠΑΟΚ, καθώς έγινε απέλπιδα προσπάθεια να γεφυρωθεί το χάσμα μεταξύ προέδρου και συνδέσμων ή έστω απλώς να υπάρξει μια ανακωχή εν όψει ντέρμπι, από τη μια πλευρά, και ο Μπάγεβιτς βρίσκεται μπροστά στη σίγουρη απουσία καί του Τετράτζε, από την άλλη. Είναι η τέταρτη σοβαρή απουσία στο χώρο της άμυνας, όπου μόνο ο Βενετίδης είναι παίκτης της βασικής ενδεκάδας.
 Ο Ομάρ Τετράτζε έμεινε, με μια διάταση συνδέσμων, εκτός αποστολής στον Πύργο την προηγουμένη και όλη την εβδομάδα δεν πήρε μέρος στις προπονήσεις καθώς είχε ενοχλήσεις. Ο Ντούσαν Μπάγεβιτς, οι γιατροί του ΠΑΟΚ και ο ίδιος ο παίκτης αποφάσισαν τελικά να μη διακινδυνεύσουν τη συμμετοχή του παίκτη στο ντέρμπι, καθώς υπάρχει κίνδυνος υποτροπής που θα τον αφήσει εκτός αγώνων, τόσο με την Αϊντχόβεν όσο και με τον Ολυμπιακό.
 Με δεδομένες λοιπόν τις απουσίες των Αμπονσά, Μπορμπόκη, Ουντέζε και Τετράτζε, ο Μπάγεβιτς αναζητάει λύσεις στην άμυνα του. Ο Κατσιαμπής είναι τραυματίας αλλά θα παίξει απόψε, ενώ ο Εγκωμίτης, ο οποίος θα μπορούσε να λύσει το πρόβλημα της δεξιάς πλευράς στα μετόπισθεν, επέστρεψε τραυματίας και αυτός από την Κύπρο.
 Εναντίον του Παναθηναϊκού, ο ΠΑΟΚ πρέπει να παρουσιάσει μια άλλη άμυνα με τους εναπομείναντες πλέον Χασιώτη, Κουλακιώτη, Κατσαμπή και Μπράντιτς και με ερωτηματικό τη δεξιά πλευρά, όπου δεν αποκλείεται έκπληξη με το νεαρό Βοσκαρίδη.
 Ο Μπάγεβιτς δεν βγάζει προς τα έξω τον προβληματισμό του και υποστηρίζει ότι υπάρχουν ικανοί παίκτες που μπορούν να καλύψουν τις απουσίες. Θεωρεί το παιχνίδι πολύ δύσκολο και καθοριστικό, αφού από αυτό, καθώς και από το ντέρμπι με τον Ολυμπιακό που ακολουθεί, θα εξαρτηθεί η πορεία της ομάδας στο φετινό πρωτάθλημα.
 Ενδιαφέρον σημείο της αναμέτρησης είναι και ο κόσμος, όχι μόνο σε ό,τι αφορά την προσέλευσή του στο γήπεδο, αλλά και τη στάση που θα κρατήσει στο ντέρμπι, με αφορμή την κόντρα με τον Γιώργο Μπατατούδη. Προχθές η «θύρα 4» και χθες ένα από τα συλλογικά έντυπα που εκπροσωπούν τους άλλους συνδέσμους, έδωσαν το σύνθημα: «Προέχουν η ομάδα και τα ντέρμπι. Η συμπαράσταση πρέπει να είναι διαρκής και ολόθερμη». Η στάση αυτή των συνδέσμων ήρθε μετά την έκκληση του Μπάγεβιτς ότι τα ντέρμπι αντιμετωπίζονται όταν η ομάδα είναι μια γροθιά. Ικανοποιητική είναι και η διακίνηση των εισιτηρίων αν και σε αυτούς τους αγώνες η τελευταία μέρα παίζει τον καθοριστικό ρόλο. Εκτίμηση των ανθρώπων του ΠΑΟΚ είναι ότι το γήπεδο θα είναι γεμάτο και μάλιστα μόνο με οπαδούς της ομάδας τους.
 Ο Γιώργος Μπατατούδης, τελικά, δεν θα είναι παρών στην Τούμπα. Κρίνει ότι είναι πολύ νωρίς ακόμη για να επιτευχθεί η επανασύνδεση των σχέσεων με τους συνδέσμους και δεν θέλει σε καμία περίπτωση να δημιουργηθεί πρόβλημα στο αποψινό ντέρμπι.
 Με στόχο να επαναλάβει ό,τι κατάφερε πέρσι στην Τούμπα (νίκη με 3-1 ύστερα από 23 μήνες) και με τον αέρα της μεγάλης πρόκρισης στη δεύτερη φάση του Τσάμπιονς Λιγκ, ο Παναθηναϊκός αντιμετωπίζει απόψε τον ΠΑΟΚ. Η προϊστορία δεν είναι υπέρ του, καθώς μέσα στο άντρο του «Δικεφάλου του Bορρά» οι πράσινοι έχουν υποστεί 22 ήττες, έχουν πάρει 8 ισοπαλίες και έχουν κερδίσει μόνο 11 φορές.
 Ενα άλλο σημαντικό στοιχείο του ντέρμπι είναι η επιστροφή του Αγγελου Αναστασιάδη στον τόπο όπου αγαπήθηκε και γνώρισε μεγάλες στιγμές, τόσο ως ποδοσφαιριστής όσο και ως προπονητής. Με ενδιαφέρον αναμένεται η στάση που θα τηρήσουν οι οργανωμένοι οπαδοί του ΠΑΟΚ σ' ένα ματς κρίσιμο. Γνωστά τα προβλήματα (διοικητικό και οικονομικό) που ταλανίζουν τους Θεσσαλονικείς, όπως γνωστά είναι και αυτά με τραυματισμούς και τιμωρίες του Παναθηναϊκού. Οι πράσινοι δεν θα έχουν απόψε στο ντέρμπι τέσσερις βασικούς παίκτες.
 Στην Αθήνα έμειναν οι Σάριτς με τράβηγμα στη γάμπα (γίνονται προσπάθειες να προλάβει το παιχνίδι με τη Μάντσεστερ), ο Πφλίπσεν που υποφέρει από ίωση και ο Καραγκούνης που έχει συμπληρώσει τρεις κίτρινες. Δεν υπολογίζονται φυσικά οι δύο τραυματίες, Σόουζα και Χαλκιάς.
 Αντί των Σάριτς, Καραγκούνη, θα παίξουν εκτός απροόπτου οι Ολιβάρες, Κόλα. Κατά τα άλλα δεν προβλέπονται αλλαγές στον κορμό ομάδας των τελευταίων αγώνων, αλλά αυτό που προβληματίζει τον Αναστασιάδη είναι η έλλειψη ηγέτη στη μεσαία γραμμή, ρόλο πού ίσως επωμιστεί ο Λυμπερόπουλος παίζοντας πιο πίσω.
 Οπαδοί του «Tριφυλλιού» δεν πρόκειται να πάνε στην Τούμπα, έτσι οι παίκτες θα παλέψουν μόνοι τους για το θετικό αποτέλεσμα.
