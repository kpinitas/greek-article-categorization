Μια πληροφορία από το υπουργείο Εσωτερικών, που έγινε χθες γνωστή, έρχεται να επιβεβαιώσει το ρεπορτάζ από τις Βρυξέλλες. Σύμφωνα με καλά πληροφορημένες πηγές, ο Δημήτρης Κατριβάνος, γενικός γραμματέας της πολιτικής προστασίας -του διυπουργικού οργάνου για την αντιμετώπιση των φυσικών καταστροφών- τελεί υπό παραίτηση. Και οι λόγοι της παραίτησης έχουν σχέση με τη διαχείριση σημαντικών χρηματικών ποσών για τις φυσικές καταστροφές που έχουν πλήξει την Ελλάδα.
 Συγκεκριμένα, αναφέρεται ένα συνολικό ποσό από 2, 2 δισ. δρχ. για συμβόλαια, που έχουν υπογραφεί, χωρίς εξουσιοδότηση και δικαίωμα υπογραφής. Πρόκειται για συμβόλαια αγοράς μεγάλης αξίας, όπως ρωσικά ελικόπτερα για τις πυρκαγιές και υλικά για την αποκατάσταση σεισμοπαθών. Ενα μικρότερο ποσό, γύρω στις 40 με 50 χιλιάδες ευρώ (13, 5 με 17 εκατ. δρχ.) έχει σχέση με κοινοτική προκαταβολή, που έχει εισπραχθεί χωρίς να τηρηθεί η διαδικασία διαχείρισης κοινοτικού χρήματος.
 Ο γενικός γραμματέας της πολιτικής προστασίας έχει θέση την παραίτησή του στη διάθεση της υπουργού Εσωτερικών Βάσως Παπανδρέου, που χειρίζεται την υπόθεση διακριτικά, ώσπου να καταλήξει σε οριστικές αποφάσεις.
 Σε χθεσινή τηλεφωνική επικοινωνία που είχαμε με τον κ. Δημ. Κατριβάνο, επιβεβαίωσε την πληροφορία ότι έχει θέσει την παραίτησή του στη διάθεση της υπουργού Εσωτερικών Βάσως Παπανδρέου, επικαλούμενος «προσωπικούς λόγους».
 Ο κ. Κατριβάνος πρόσθεσε ότι μέχρι στιγμής η κ. Παπανδρέου δεν του έχει απαντήσει αν αποδέχεται την παραίτησή του.
