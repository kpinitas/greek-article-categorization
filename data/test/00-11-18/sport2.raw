 Ο αποκλεισμός του Ολυμπιακού από το Champions League μπορεί να είχε επιπτώσεις στο προφίλ και στο γόητρο της πειραϊκής ΠΑΕ, αλλά δείχνει να μη ζημίωσε, ή τουλάχιστον να μην έριξε, το κασέ των ποδοσφαιριστών. Οι «ερυθρόλευκοι» εξακολουθούν να προσελκύουν τα βλέμματα εκπροσώπων ξένων συλλόγων και αυτό αποδεικνύεται στην πράξη. Σύμφωνα με καλά πληροφορημένες πηγές, θα έρθουν στα μέσα της προσεχούς εβδομάδας στην Αθήνα σκάουτερ από την Ιταλία, την Αγγλία και την Ισπανία για κάποιους ποδοσφαιριστές του Ολυμπιακού, τους οποίους θα παρακολουθήσουν στον αγώνα με τη Λίβερπουλ.
 Στο στόχαστρο ευρωπαϊκών συλλόγων (Ιντερ, Λέτσε) έχει μπει ο Χρήστος Πατσατζόγλου, ενώ, σύμφωνα με πληροφορίες, έχει αναθερμανθεί το ενδιαφέρον της Φιορεντίνα για να τον Δημήτρη Μαυρογενίδη. Πληροφορίες από την Ισπανία αναφέρουν ότι μάνατζερ που εκπροσωπεί δύο συλλόγους της πριμέρα ντιβισιόν θα βρεθεί στο ΟΑΚΑ για λογαριασμό του Τζιοβάνι και του Λουτσιάνο (το συμβόλαιο του τελευταίου λήγει το καλοκαίρι), ενώ κάποιοι Αγγλοι σκάουτερ έχουν δείξει ενδιαφέρον για τον Λάμπρο Χούτο, τον Στέλιο Γιαννακόπουλο και τον Γιώργο Αμανατίδη. Στα γραφεία της πειραϊκής ΠΑΕ, πάντως, δεν έχει φτάσει έως σήμερα επίσημη πρόταση για κάποιον ποδοσφαιριστή, αλλά δεν αποκλείεται να συμβεί στη μετεγγραφική περίοδο του Ιανουαρίου.
 Στο μεταξύ, ο Τζιοβάνι και ο Λουτσιάνο τα είπαν χθες με το συμπατριώτη τους μάνατζερ, Ρομπέρτο Μαρτίνς, για το μέλλον του στον Ολυμπιακό. Ο Μαρτίνς θα έχει στις αρχές της προσεχούς εβδομάδας συνάντηση με τον Γιώργο Λούβαρη, για να βολιδοσκοπήσει τις προθέσεις της διοίκησης για το αν επιθυμεί ή όχι την πρόωρη ανανέωση των συμβολαίων των Τζιοβάνι, Λουτσιάνο.
 Ο Γιάννης Μαντζουράκης, πάντως, ασχολείται με το παιχνίδι με την Παναχαϊκή, για το οποίο θεωρεί ότι «κρύβει πολλές παγίδες τις οποίες πρέπει να αποφύγουμε» και επισημαίνει στους ποδοσφαιριστές: «Χρειάζεται μεγάλη προσοχή για να πάρουμε τους τρεις βαθμούς. Θέλουμε και πρέπει να παραμείνουμε στην πρώτη θέση του Πρωταθλήματος, γιατί μας περιμένει δύσκολο πρόγραμμα τις προσεχείς εβδομάδες. Θέλουμε να κερδίσουμε τον αγώνα και για ψυχολογικούς λόγους, αφού ακολουθεί το παιχνίδι με τη Λίβερπουλ».
 Ο 52χρονος τεχνικός αντιμετωπίζει τα προβλήματα τραυματισμών των Αλβεζ, Οφορίκουε, Αντζα, Νινιάδη και του τιμωρημένου Ζε Ελίας, ενώ επιστρέφει στην ενδεκάδα του Ολυμπιακού ο Πουρσανίδης. Η πειραϊκή ομάδα εκτός απροόπτου θα ξεκινήσει τον αγώνα με τους Ελευθερόπουλο, Πατσατζόγλου, Αμανατίδη, Κόντη, Μαυρογενίδη, Πουρσανίδη, Ζέτερμπεργκ, Τζόρτζεβιτς, Αλεξανδρή, Τζιοβάνι, Γεωργάτο ή Γιαννακόπουλο. Θέση στην ενδεκάδα διεκδικεί και ο Χούτος. 
 Κυκλοφόρησαν χθες τα εισιτήρια του αγώνα με τη Λίβερπουλ τα οποία τιμώνται προς 3.000, 5.000, 7.000, 9.000, 12.000, 15.000 δρχ. Η πειραϊκή έχει διαθέσει στους συνδέσμους περίπου 10.000 εισιτήρια.
 *Αύριο το πρωί αναχωρεί ο Τάκης Λεμονής για το Λονδίνο προκειμένου να παρακολουθήσει τη Λίβερπουλ στον εκτός έδρας αγώνα με την Τότεναμ.
