 Σε μια ιδιαίτερα κρίσιμη δοκιμασία, η οποία συνδέεται άμεσα με το επικείμενο συνέδριο του κόμματος, περνάει σήμερα ο Κώστας Καραμανλής με τη συνεδρίαση της κεντρικής επιτροπής της ΟΝΝΕΔ.
 Η έκβαση της κρίσης, που έχει ξεσπάσει στην νεολαία του κόμματός του, θα αποτελέσει προοίμιο εξελίξεων και για το εσωτερικό της Νέας Δημοκρατίας.
 Η κεντρική επιτροπή της ΟΝΝΕΔ αναμένεται να συζητήσει και να πάρει οριστική θέση με ψηφοφορία επάνω στην πρόταση μομφής που έχουν καταθέσει 33 μέλη της εναντίον του προέδρου της οργάνωσης Γ. Οικονόμου.
 Στο ενδεχόμενο που η πρόταση μομφής συγκεντρώσει περισσσότερες από τις 33 ψήφους, τότε αυτή η εξέλιξη θα αποτελεί μια ήττα για τον πρόεδρο της Νέας Δημοκρατίας, ο οποίος τις τελευταίες δύο εβδομάδες έκανε εναγώνιες προσπάθεις για να αποτραπεί η κρίση στην νεολαία. Μέσω του διευθυντή του γραφείου του Γιάννη Αγγέλου, προσέγγισε όλες εκείνες τις πλευρές που επηρεάζουν τα τεκταινόμενα στη νεολαία και επιχείρησε να χαμηλώσουν οι τόνοι. Η στάση του αυτή ερμηνεύτηκε ως στήριξη του προέδρου της ΟΝΝΕΔ Γιάννη Οικονόμου, κάτι το οποίο προκάλεσε την ανυποχώρητη στάση εκείνων που ζητούν την παραίτησή του.
 Η κρίση έχει πάρει ανησυχητικές για τον πρόεδρο της Ν.Δ. διαστάσεις, επειδή στο εσωτερικό της ΟΝΝΕΔ δεν αντιμάχονται οι «Καραμανλικοί» με τους «Μητσοτακικούς», αλλά οι ομάδες «Καραμανλικών» μεταξύ τους. Από τη μια πλευρά (εκείνων που υπογράφουν την πρόταση μομφής) βρίσκονται οι Μ. Βαρβιτσιώτης, Ε. Στυλιανίδης, Γ. Βλάχος και άλλοι βουλευτές οι οποίοι πρόσκεινται στον Κ. Καραμανλή, εν τούτοις θέλουν να την «απεγκλωβίσουν» από την επιρροή του Α. Σπηλιωτόπουλου, και από την άλλη ο πρώην εκπρόσωπος Tύπου της Ν.Δ., στον οποίο
πρόσκειται ο πρόεδρος της ΟΝΝΕΔ και ο οποίος επιθυμεί να διατηρηθεί το υπάρχον
στάτους στη νεολαία. Μέχρι χθες το βράδυ, και οι δύο πλευρές συζητούσαν τις τακτικές τις οποίες θα ακολουθήσουν στη σημερινή συνεδρίαση.
 Πρέπει να σημειωθεί ότι αν η «μάχη» κερδηθεί από την πλευρά των «33», θα ανοίξει ο ασκός του Αιόλου για παρόμοιες εξελίξεις σε άλλες οργανώσεις του κόμματος, οι οποίες θα παίξουν ουσιαστικό ρόλο στο επικείμενο συνέδριο και κυρίως στις εσωκομματικές εκλογές για την ανάδειξη συνέδρων, οι οποίες πραγματοποιούνται την ερχόμενη εβδομάδα.
