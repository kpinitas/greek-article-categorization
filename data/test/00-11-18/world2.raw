 Επιβεβαίωσε ο Γιάσερ Αραφάτ ότι έδωσε εντολή κατάπαυση του πυρός στους Παλαιστινίους, αλλά προφανώς δεν εισακούεται, καθώς συνεχίζονται οι θανατηφόρες συγκρούσεις με Ισραηλινούς κατά τη διάρκεια της νύχτας, ενώ ο Αμερικανός απεσταλμένος στην περιοχή αναχώρησε χωρίς συμφωνία για την Ουάσινγκτον.
 Ο Αραφάτ είπε ότι έδωσε «σαφή εντολή» στις παλαιστινιακές αρχές να εμποδίζουν κάθε επίθεση εναντίον ισραηλινών στόχων. Ωστόσο, τη νύχτα της Πέμπτης προς Παρασκευή, 2 Παλαιστίνιοι αστυνομικοί σκοτώθηκαν, ενώ προσπαθούσαν, σύμφωνα με αυτόπτες μάρτυρες, να εμποδίσουν συμπατριώτες τους να πυροβολούν Ισραηλινούς, από τα πυρά των οποίων είχαν ήδη σκοτωθεί προηγουμένως δύο άλλοι Παλαιστίνιοι. Ο αριθμός των νεκρών έφθασε έτσι τους 237 από τις 28 Σεπτεμβρίου.
 Παρά τις δηλώσεις Αραφάτ και την εντολή του, ο ειδικός απεσταλμένος των ΗΠΑ Ντένις Ρος επιστρέφει άπρακτος από τις επαφές με τον Παλαιστίνιο ηγέτη και τον Ισραηλινό πρωθυπουργό Εχούντ Μπάρακ. Ο ισραηλινός στρατός ανακοίνωσε εν τω μεταξύ ότι αρχίζει στην Ιεριχώ σχέδιο εκκαθαριστικών επιχειρήσεων τη νύχτα, ώστε να σταματήσουν οι νυχτερινές επιθέσεις των Παλαιστινίων. Οι Παλαιστίνιοι ανακοίνωσαν ότι θα παρουσιάσουν στο Συμβούλιο Ασφαλείας του ΟΗΕ σχέδιο για την αποστολή άοπλης διεθνούς δύναμης προστασίας από 2.000 άνδρες. Παλαιστίνιος εκπρόσωπος στον ΟΗΕ είπε ότι δεν χρειάζεται διαπραγματεύσεις με τους Ισραηλινούς η πρόταση, αλλά ο Ισραηλινός πρεσβευτής εξεμάνη και προκλήθηκε επεισόδιο. Τα Ηνωμένα Εθνη χθες καταδίκασαν την επίθεση της οργάνωσης Χεζμπολά σε αμφισβητούμενο τομέα του Λιβάνου, ως παραβίαση της «μπλε γραμμής» που έχει χαράξει εκεί ο ΟΗΕ. 
