Αργά το απόγευμα της 7ης Νοεμβρίου, σε απευθείας σύνδεση με το Γκίλντχολ του Λονδίνου, το Channel 4 θα μεταδώσει την επίσημη τελετή της ανακοίνωσης του φετινού κατόχου του βραβείου Μπούκερ. Το εν λόγω βραβείο είναι το σημαντικότερο λογοτεχνικό βραβείο της Αγγλίας, αλλά και του ευρύτερου χώρου της κοινοπολιτείας, με τεράστια, θετική βέβαια, επίδραση στις πωλήσεις των βραβευμένων βιβλίων, όχι μόνο στην Αγγλία, αλλά και σε όλο τον κόσμο. Κάτι που
κάνει το μικρό οικονομικό έπαθλο που το συνοδεύει (21 χιλιάδες λίρες) να μην απασχολεί καθόλου τους υποψηφίους.
 Η κριτική επιτροπή ανακοίνωσε πριν από λίγες μέρες την τελική λίστα των υποψηφίων, αφού πρώτα τα μέλη της διάβασαν και τα 120 προταθέντα μυθιστορήματα
 (από τους εκδότες, αλλά και από τα ίδια τα μέλη), μια πρακτική που λέγεται ότι
καμία άλλη ανάλογη επιτροπή στον κόσμο δεν ακολουθεί! Εξι είναι οι τυχεροί συγγραφείς και, όπως σχολιάζουν οι αγγλικές εφημερίδες, ήταν όλοι αουτσάιντερ,
αφού η κριτική επιτροπή σνόμπαρε τη Μούριελ Σπαρκ, την Ντόρις Λέσινγκ και τον Τζ. Γκ. Μπάλαρντ.
 Πρώτος και καλύτερος ο Καζούο Ισιγκούρο, που είναι γνωστός και στην Ελλάδα από
έναν κάθε άλλο παρά ευκαταφρόνητο αριθμό βιβλίων του που έχουν μεταφραστεί. Ο Ισιγκούρο είναι ο μόνος από τους φετινούς υποψηφίους που έχει ήδη κερδίσει το Μπούκερ και συγκεκριμένα το 1989, με το αριστουργηματικό «Τα απομεινάρια μιας μέρας» (Καστανιώτης), που έγινε και ταινία. Το καινούργιο του μυθιστόρημα με τίτλο «When we were orphans» (Οταν ήμασταν ορφανοί) γυρνάει τον αναγνώστη πίσω
στην Αγγλία του 1930. Ο ήρωάς του κατατρύχεται από ένα ανεξιχνίαστο έγκλημα, την εξαφάνιση των γονιών του στη Σαγκάη.
 Δεύτερη διεθνής διασημότητα στη λίστα είναι η Καναδέζα Μάργκαρετ Ατγουντ, που με το δέκατο μυθιστόρημά της, το πολυδιαφημισμένο «The Blind Assasin» (Τυφλός δολοφόνος), κερδίζει την τέταρτη υποψηφιότητά της για Μπούκερ. Η Ατγουντ στήνει μια σύνθετη και συγχρόνως ελκυστική για τον αναγνώστη πλοκή, βάζοντας την αφηγήτριά της, την 82χρονη Αϊρις, να αναφέρεται στην τραγική ιστορία της νεκρής αδελφής της, συγγραφέως ενός μυθιστορήματος με τον τίτλο «Τυφλός δολοφόνος».
 Η δεύτερη γυναικα στη λίστα είναι η πολύ νεότερη Τρέτσα Ατσοπάρντι με το βιβλίο της «The hiding place», στο οποίο οι κόρες ενός Μαλτέζου μαφιόζου προσπαθούν να ξεφύγουν από το κλειστοφοβικό και επικίνδυνο οικογενειακό τους πλαίσιο.
 Στον δέκατο ένατο αιώνα μεταφέρει τον αναγνώστη με το μυθιστόρημά του «Εnglish
Passengers» ο τέταρτος των υποψηφίων, ο πολυβραβευμένος, αλλά όχι με το Μπούκερ, Μάθιου Νιλ. Ο ήρωάς του, ο ιερέας Τζέφρι Γουίλσον, είναι αποφασισμένος να αποδείξει ότι ο Κήπος της Εδέμ βρισκόταν στην Τασμανία.
 Δύο Ιρλανδοί συγγραφείς συμπληρώνουν τη λίστα. Ο Μπράιαν Ο' Ντόχερτι στο «The deposition of Father McGreev y» διηγείται μια περίεργη και μακάβρια ιστορία, που συνέβη σε ένα κακοτράχαλο ορεινό χωριό της πατρίδας του στη διάρκεια του Β' Παγκοσμίου Πολέμου. Ο Μάικλ Κόλινς, ένας Ιρλανδός που ζει στο Σιάτλ, διαλέγει, αντιθέτως, ένα εντελώς σύγχρονο θέμα, με ήρωα ένα νεαρό δημοσιογράφο, που μπλέκει σε μια ιστορία εξαφάνισης και βίας.
 Τα στοιχήματα στην Αγγλία για το ποιος θα πάρει το Μπούκερ έχουν ήδη αρχίσει. Εκτός από τον τυχερό νικητή, που θα δει το μυθιστόρημά του να εκτοξεύεται στις
κορυφές των μπεστ-σέλερ (ο περσινός νικητής Τζ. Μ. Κούτσι είδε το «Disgrace» του να ανεβαίνει αυτομάτως στην έκτη θέση από τη θέση νούμερο 1.431), υπάρχουν
κι εκείνοι που θα βγάλουν κάμποσες εκατοντάδες λίρες μαντεύοντας ποιος θα είναι.
