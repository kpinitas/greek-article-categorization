Δύο κορυφαίοι Eυρωπαίοι τραπεζίτες υπεραμύνθηκαν χθες της αύξησης των επιτοκίων
από την ΕΚΤ την περασμένη Πέμπτη, ενώ εξέφρασαν παράλληλα την αισιοδοξία τους για την πορεία της ευρωπαϊκής οικονομίας και του ευρώ.
 «Η τελευταία αύξηση των ευρωπαϊκών επιτοκίων δεν θα επηρεάσει αρνητικά την ευρωπαϊκή οικονομική ανάπτυξη», επισήμανε σε συνέντευξή του στον ιταλικό Tύπο ο αντιπρόεδρος της ΕΚΤ Κριστιάν Νουαγιέ. Οπως υπογράμμισε, η νομισματική πολιτική της ΕΚΤ δεν είναι περιοριστική, σε βαθμό που να προκαλέσει οικονομική
επιβράδυνση στη ζώνη του ευρώ. Αντιθέτως, είναι αποτελεσματικά περιοριστική, προκειμένου να μειώσει τους κινδύνους ανάπτυξης επιπλέον πληθωριστικών πιέσεων. Ο Νουαγιέ είπε ακόμη ότι η πρόσφατη τάση της ευρωπαικής οικονομικής ανάπτυξης δίνει την εντύπωση της σταθεροποίησης και όχι της πτώσης, όπως ισχυρίζονται αρκετοί οικονομολόγοι και οπωσδήποτε όχι της υποχωρήσης της ζήτησης. Οπως επισήμανε, η τάση αυτή οφείλεται στο γεγονός ότι η οικονομία προσεγγίζει τα όριά της από την πλευρά της προσφοράς. Σε αυτήν την περίπτωση, σημειώνει ο κεντρικός τραπεζίτης, η επεκτατική νομισματική πολιτική δεν θα άλλαζε την κατάσταση ούτε καν βραχυπρόθεσμα. Κατά συνέπεια, οι πρόσφατες επιλογές της ΕΚΤ εμπεριέχουν ένα ξεκάθαρο μήνυμα για μεσοπρόθεσμη σταθερότητα των τιμών, κάτι που είναι επιθυμητό για μια διαρκή οικονομική ανάπτυξη.
 Σε ανάλογες δηλώσεις στο γαλλικό Tύπο ο κορυφαίος οικονομολόγος της ΕΚΤ Οτμαρ Ισινγκ σημείωσε ότι η αύξηση των επιτοκίων θα τονώσει την καταναλωτική εμπιστοσύνη έναντι των ανησυχιών για τις πετρελαϊκές τιμές, καθώς εξασφαλίζει τη σταθερότητα του ευρώ μακροπρόθεσμα.Ο Ισινγκ απέδωσε την πρόσφατη πτώση της
εμπιστοσύνης των Eυρωπαίων καταναλωτών στη ζώνη του ευρώ στις τιμές του πετρελαίου και ότι η πολιτική της ΕΚΤ έχει σκοπό να εγγυηθεί ότι οι πιέσεις προς τις τιμές δεν θα γίνουν μεγαλύτερες και μακροβιότερες. Ο Ισινγκ ισχυρίστηκε ακόμη ότι η απόφαση της ΕΚΤ δεν έχει σχέση με την παρέμβαση του G7
στις αγορές. Οσον αφορά το ευρώ, σημείωσε ότι ένα μεγάλο μέρος της αδυναμίας του οφείλεται στις μεγάλες εκροές ευρωπαϊκών κεφαλαίων για άμεσες επενδύσεις στις ΗΠΑ, τάση όμως που, όπως είπε, θα αντιστραφεί. Τα κέρδη στις ΗΠΑ δεν θα συνεχίσουν να αυξάνουν και κατά συνέπεια, θα υπάρξουν αρκετές απογοητεύσεις, ενώ ο κίνδυνος αποδυνάμωσης του δολαρίου είναι ορατός και επομένως, σημαντικός. 
