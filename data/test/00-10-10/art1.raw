«Εχασα χρόνια και χρόνια από τη ζωή μου, παλεύοντας για το δικαίωμα να σκέφτομαι με τον δικό μου τρόπο και το μεγαλύτερο μέρος αυτής της πάλης ήταν ίσως χωρίς κέρδος. Σπατάλησα χρόνια γράφοντας σενάρια, που κανένας παραγωγός δεν τα δέχτηκε. Απ' όσες ταινίες έχω γυρίσει, μπορώ να αναγνωρίσω και να πάρω πλήρη ευθύνη μόνο για μία, το «Πολίτης Κέιν».
 Σ' όλες τις άλλες έχω φιμωθεί λίγο πολύ...».
 Σαν σήμερα, πριν δεκαπέντε χρόνια, στις 10 Οκτωβρίου 1985, ο κινηματογράφος έχανε τον «πολίτη Κέιν». Ο θάνατος τον βρήκε μπροστά στη γραφομηχανή του, εκεί που χρόνια εργαζόταν ακούραστα, οραματιζόμενος νέα σχέδια. Η καρδιά του τον πρόδωσε στα 70 και δεν πρόλαβε να ολοκληρώσει τον «Δον Κιχώτη», ανεκπλήρωτο όνειρο της μακρόχρονης καριέρας του. Είχε να σκηνοθετήσει ταινία πολλά χρόνια («Αλήθειες και ψέματα» 1973).
 Στην ιστορία του κινηματογράφου ελάχιστοι δημιουργοί -στην πλήρη έννοια- συνάντησαν τόσα εμπόδια στην καριέρα τους από τις οργανωμένες εταιρείες παραγωγής. Ο αντικομφορμιστής Γουέλς, που με την πρώτη του ταινία, τον «Πολίτη Κέιν», χάρισε στην έβδομη τέχνη το αριστούργημά της, ανήκει σ' αυτή την καταραμένη γενιά, ακολουθώντας τα βήματα του Εριχ Φον Στροχάιμ.
 Μερικές φορές η εντυπωσιακή πορεία του κάπου παίρνει τις διαστάσεις του θρύλου: το παιδί θαύμα από το Γουισκόνσιν, που στα 15 χρόνια του εσκηνοθέτησε τον «Ιούλιο Καίσαρα» και έγραψε κριτική για τον Νίτσε, τρόμαξε την Αμερική με μια επίθεση Αριανών και παντρεύτηκε το σύμβολο του σεξ Ρίτα Χέιγουορθ.
 Στα 26 θα δώσει τον «Πολίτη Κέιν», πρώτη του επαφή με το σινεμά (1941), και θα τρομάξει πιο πολύ το κοινό αλλά και το χολιγουντιανό κατεστημένο, από την εισβολή εξωγήινων.
 Ο ίδιος παίζει τον ήρωα από τα 20 μέχρι τα 80, φτιάχνοντας το πορτρέτο ενός ιδιόρρυθμου και εγωιστή μεγιστάνα, με τις έντονες αναφορές στον άρχοντα του Τύπου Ράντολφ Χιρστ. Ενας δημοσιογράφος προσπαθεί να φωτίσει την προσωπικότητα του ήρωα, μέσα από τις αφηγήσεις εκείνων που τον έζησαν.
 Πέρα από τις καινούργιες τεχνικές και αισθητικές αναζητήσεις, που συζητήθηκαν και έμελλε να πολυμεταχειριστούν αργότερα, ο εικοσιπεντάχρονος δημιουργός πρόβαλε σαν μια μεγαλοφυία στον κινηματογραφικό χώρο. Γεγονός που θα ξεκινήσει τον πόλεμο εναντίον του, αφού δεν θα μπορέσει ποτέ να συμβιβαστεί με τους παραδοσιακούς χολιγουντιανούς κανόνες.
 Ελεύθερος και ασυμβίβαστος θα βαδίσει τον δρόμο του, όσο γινόταν, δίνοντας την εκθαμβωτική έμπνευση του «Πολίτη Κέιν» και στη δεύτερη ταινία του «Οι θαυμάσιοι Αμπερσονς», ταινία που οι παραγωγοί κατάντησαν αγνώριστη, για να μπορέσει να φτάσει στις αίθουσες. Αυτό το εντυπωσιακό μελόδραμα (από το βιβλίο του Μπουθ Τάργκιγκτον) πάνω στην άνοδο και πτώση μιας οικογένειας, που φτάνει τα όρια του πάθους, είναι ο γνήσιος Γουέλς, τουλάχιστον όσο ήταν και ο «Πολίτης Κέιν».
 Το μέλλον δύσκολο, όμως εκείνος προκαλεί με τον γάμο του με τη Ρίτα Χέιγουορθ, πρώτη σταρ της «Κολούμπια», και φέρνει στην επικαιρότητα το σλόγκαν η «ομορφιά και το πνεύμα» (Το Χόλιγουντ θα το θυμηθεί μια δεκαετία αργότερα, με τη Μονρόε και τον Αρθουρ Μίλερ).
 Με τη μεσολάβηση της γυναίκας του θα γυριστεί από την Κολούμπια «Η κυρία από τη Σαγγάη» (1947), όπου παρουσιάζει την άλλοτε κοκκινομάλλα «Τζίλντα» μια πλατινένια γόησσα με κοντά μαλλιά, σ' ένα παράξενο ατμοσφαιρικό φιλμ νουάρ, στον ρόλο μιας επικίνδυνης ηρωίδας.
 Η ταινία έκανε δύο χρόνια να φτάσει στις αίθουσες, λόγω αντιθέσεων σκηνοθέτη και εταιρείας και όταν βγήκε βρήκε το ζευγάρι χωρισμένο: εκείνη ξαναβρέθηκε στο γνώριμο κλίμα της με την «Κάρμεν» κι ένα καινούργιο σύζυγο, τον Αλί Χαν, εκείνος ξεκίναγε το φεστιβάλ Σέξπιρ, στην οθόνη με τον «Μακμπέθ» και τον «Οθέλλο» και πολλές δυσκολίες.
 Ο «Μακμπέθ» (1948) γυρίστηκε σε χρόνο-ρεκόρ και παρουσιάστηκε σαν βάρβαρος ήρωας, μέσα σε ατμόσφαιρα τρόμου. Δίχασε κοινό και κριτικές, όμως γοήτευσε τον Ζαν Κοκτό, που τον παρουσίασε στο φεστιβάλ «καταραμένων ταινιών» του Μπίαριτς.
 Σε λίγο ο Γουέλς διασχίζει οριστικά τον Ατλαντικό για την Ευρώπη και ταλαιπωρείται τρία χρόνια για να βρει λεφτά για τον «Οθέλλο». Το αποτέλεσμα όμως είναι εξαιρετικό, ένας συναρπαστικός κινηματογραφικός Σέξπιρ (τον είδαμε πρόσφατα στην Αθήνα) με Xρυσό Φοίνικα Καννών 1952.
 Οι Κάννες θα εκτιμήσουν το 1966 και τον «Φάλσταφ» («Καμπάνες του μεσονυχτίου») όπου θα δούμε έναν αγνώριστο υπέρβαρο Γουέλς να ερμηνεύει τον σεξπιρικό ήρωα. Ομως θυμάται πάντα τις αναζητήσεις του «Πολίτη Κέιν», με δύο διάσημες ταινίες στα χρόνια του '50: « Ο κύριος Αρκάντιν» (1955) με την Κατίνα Παξινού σε χαρακτηριστικό ρόλο -θα το δούμε σύντομα σε επανέκδοση- και «Αρχοντας του τρόμου» (1958) με Τσάρλτον Ιστον, Μάρλεν Ντίτριχ, ταινίες εκπληκτικής ατμόσφαιρας με αναφορές στον «Κέιν», αλλά και στο χαρακτηριστικό μοτίβο για τη «μανία της εξουσίας» που κυριαρχεί έντονα.
 Η συνάντησή του με τον Κάφκα («Δίκη», 1962) στέκεται ορόσημο στην καριέρα του, με τον Αντονι Πέρκινς, Γιόζεφ Κ. και Ζαν Μορό, Ρόμι Σνάιντερ, Ακίμ Ταμίροφ.
 Είναι ακόμη ο ηθοποιός Γουέλς, σε αναρίθμητες ταινίες άλλων, πολλές μέτριες και κακές. Επικεφαλής όλων ο θρυλικός Χάρι Λάιμ στον «Τρίτο άνθρωπο», κλασική ταινία του Κάρολ Ριντ.
 «Πολλοί θα καταλάβουν», έλεγε συχνά, «γιατί δέχτηκα να κάνω μερικούς απ' αυτούς τους ρόλους. Πάντα είχα ανάγκη τα χρήματα...».
