Την πιθανότητα αναβολής της έναρξης του πρωταθλήματος, που είναι προγραμματισμένη για τις 21 Οκτωβρίου, συζήτησε χθες το Δ.Σ. του ΕΣΑΚΕ, στην περίπτωση που τις επόμενες μέρες δεν ξεπεραστούν δύο σοβαρά προβλήματα. Το ένα
αφορά τον κανονισμό και το πειθαρχικό δίκαιο του πρωταθλήματος και το άλλο τη διαιτησία. Για το πρώτο η διοργανώτρια αρχή έχει ζητήσει και περιμένει να οριστεί ραντεβού με τον υφυπουργό Αθλητισμού Γιώργο Φλωρίδη για να τον πείσει να αποσύρει την απόφασή του να ισχύσει ο κανονισμός πρωταθλήματος και το δίκαιο της ΕΟΚ. Επίσης αύριο θα γίνει συνάντηση με το προεδρείο τη ομοσπονδίας
των διαιτητών προς το οποίο θα διαβιβαστεί η θέση ότι «ο ΕΣΑΚΕ στηρίζει και εγκρίνει τις αξιολογήσεις της ΟΔΚΕ και δεν αποδέχεται κανέναν αποκλεισμό διαιτητή για λόγο που δεν αφορά την αγωνιστική του απόδοση». Με άλλα λόγια επιθυμεί να μην «κοπούν» -όπως ζητάει η FIBA- οι επτά διαιτητές που υπέγραψαν συμβόλαιο συνεργασίας με την ULEB για να σφυρίξουν στην «Ευρωλίγκα». Η οριστική απόφαση για αναβολή ή όχι θα ληφθεί αφού πρώτα ολοκληρωθεί ό κύκλος αυτών των επαφών και ξεκαθαρίσει το τοπίο ώστε να μην υπάρχουν «αγκάθια» στη διοργάνωση του 9ου επαγγελματικού πρωταθλήματος.
 ΧΑΜΙΝΚ: Τρόπο να απαλλαγεί από τον... ενοχλητικό Γκερτ Χάμινκ ψάχνει η διοίκηση της ΑΕΚ. Ο Ολλανδός σέντερ, που αποκτήθηκε τελευταία στιγμή με εισήγηση του Ιβκοβιτς, έκανε το «λάθος» να συγκρουστεί με τους παράγοντες της ΑΕΚ για τους οικονομικούς όρους του συμβολαίου του, κι αυτομάτως μπήκε στη μαύρη λίστα τους. Ωστόσο υπάρχουν δύο εμπόδια για τη διοίκηση: η επιμονή του «Ντούντα» να παραμείνει ο Χάμινκ στην ομάδα, τώρα ειδικά που έχει διαπιστωθεί σοβαρότατη έλλειψη στις θέσεις των ψηλών, και η εκκρεμότητα της συμμετοχής του
Κουτλουάι (άρα και του Μιούρσεπ, που ίσως «κοπεί» από το ρόστερ αν πάρει ο Τούρκος θέση ξένου στην ΑΕΚ). 
 Η τύχη του Χάμινκ θα έχει κριθεί μέχρι το Σάββατο, όταν η ΑΕΚ θα παίξει φιλικό
αγώνα με τον Παναθηναϊκό, παιχνίδι που ο Ιβκοβιτς το θεωρεί τελικό τεστ πριν από την έναρξη της Ευρωλίγκας και της Α1.
 Το ίδιο ματς ίσως να είναι και το πρώτο φετινό του Παναθηναϊκού υπό τις οδηγίες του Ζέλικο Ομπράντοβιτς (ενδέχεται να προηγηθεί αγώνας των «πρασίνων» με τη Νήαρ Ηστ, την Πέμπτη), ο οποίος δεν επέστρεψε ακόμα στην Ελλάδα, γεγονός
που έχει κάνει κάποια στελέχη του «τριφυλλιού» να εξοργίζονται. 
 ΝΗΑΡ ΗΣΤ: Εκτός από τον Ντόνι Μάρσαλ, η Νήαρ Ηστ έχει στα υπ' όψιν και τον 25χρονο, Ντόντεϊ Τζόουνς (2.01, είχε 18 πόντους σε κάθε αγώνα της Λα Κρος στο περσινό CBA). Η ομάδα της Καισαριανής θα παίξει σίγουρα με έναν ξένο αύριο στο
γήπεδό της, εναντίον του Αρη (6μ.μ.), σε έναν αγώνα που γίνεται ώστε να μαζευτούν χρήματα για την ενίσχυση του συλλόγου ατόμων με ειδικές ανάγκες «Ηλιος». 
