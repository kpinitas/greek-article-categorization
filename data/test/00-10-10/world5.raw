 Ενας Σουηδός και δύο Αμερικανοί ερευνητές τιμήθηκαν φέτος με το βραβείο Νόμπελ
Ιατρικής για τις ανακαλύψεις τους σχετικά με τη μεταβίβαση των ερεθισμάτων μεταξύ των εγκεφαλικών κυττάρων, εργασία που μπορεί να οδηγήσει στην παρασκευή
αποτελεσματικότερων φαρμάκων για την αντιμετώπιση παθήσεων όπως η Πάρκινσον και η κατάθλιψη.
 Ο Αρβιντ Κάρλσον, ο Πολ Γκρίνγκαρντ και ο Ερικ Κάντελ θα μοιραστούν τα 915 χιλιάδες δολάρια του βραβείου για τις πρωτοπόρες ανακαλύψεις τους σχετικά με τη μεταβίβαση νευρικών ερεθισμάτων στον εγκέφαλο μέσω των «νευρικών συνάψεων».
 Η ανακάλυψη των τριών επιστημόνων θεωρείται εξαιρετικά σημαντική για την κατανόηση της ομαλής λειτουργίας του εγκεφάλου, αλλά και για το πvς οι διαταραχές στην αναμετάδοση του σήματος μπορεί να οδηγήσουν σε ασθένειες. Η εργασία των ερευνητών μπορεί να παρέχει πολύ χρήσιμες πληροφορίες και να δώσει
την πρώτη ύλη για την ανάπτυξη θεραπείας της ασθένειας του Πάρκινσον. Ταυτόχρονα, θα συμβάλει σημαντικά στην εξέλιξη μιας σειράς αντικαταθλιπτικών φαρμάκων, μεταξύ των οποίων συμπεριλαμβάνεται και το pρόζακ.
 Ο 77χρoνος Κάρλσον είναι καθηγητής του Πανεπιστημίου του Γκέτεμποργκ της Σουηδίας, ο 74χρονος Γκρίνγκαρντ προέρχεται από το Πανεπιστήμιο Ροκφέλερ της Νέας Υόρκης και ο 70χρονος Κάντελ είναι αυστριακής καταγωγής Αμερικανός πολίτης του Πανεπιστημίου Κολούμπια της Νέας Υόρκης. Οπως δήλωσε ο Αρβιντ Κάρλσον, δεν έχει γνωρίσει τους Αμερικανούς επιστήμονες, αλλά ενθουσιάστηκε που μοιράζεται το βραβείο μαζί τους. «Τι να πω; », τόνισε σε ραδιοφωνική συνέντευξή του: «...Είναι τιμή να παίρνεις το βραβείο μαζί με αυτούς τους δύο εξέχοντες επιστήμονες».
 Ο καθηγητής Κάρλσον τιμήθηκε με το Νόμπελ για την ανακάλυψή του ότι η ντοπαμίνη είναι ένας μεταβιβαστής του εγκεφάλου και παίζει πολύ μεγάλο ρόλο στην ικανότητα του ελέγχου των κινήσεών μας. Η έρευνά του οδήγησε στην κατανόηση του γεγονότος ότι η ασθένεια του Πάρκινσον οφείλεται στην έλλειψη ντοπαμίνης σε συγκεκριμένα τμήματα του εγκεφάλου και στη συνέχεια παρασκευάστηκε το φάρμακο L-dopa, που σήμερα αποτελεί το πιο διαδεδομένο μέσο φαρμακευτικής αγωγής για την αντιμετώπιση της ασθένειας. Επίσης, οι ανακαλύψεις του συνέβαλαν σημαντικά στην ανάπτυξη μιας νέας γενιάς αντικαταθλιπτικών (των λεγόμενων αναστολέων επαναπρόσληψης σεροτονίνης), μεταξύ των οποίων είναι και το πρόζακ.
 Ο Πολ Γκρίνγκαρντ τιμήθηκε για την ανακάλυψή του σχετικά με το πώς η ντοπαμίνη
και οι άλλοι μεταβιβαστές επηρεάζουν το νευρικό σύστημα.
 Ο Ερικ Κάντελ βραβεύτηκε για την ανακάλυψή του όσον αφορά το πώς μπορεί να τροποποιηθεί η αποτελεσματικότητα των νευρικών συνάψεων και ποιος μοριακός μηχανισμός μετέχει στη διαδικασία αυτή.
 «Η ντοπαμίνη παίζει κύριο ρόλο στον εθισμό», τόνισε ο πρόεδρος της επιτροπής Νόμπελ. «Εχουμε καπνιστές, έχουμε αλκοολικούς και χρήστες ναρκωτικών. Τα πάντα
εξαρτώνται από τα επίπεδα ντοπαμίνης και πώς αυτά λειτουργούν».
 Το βραβείο Νόμπελ Ιατρικής βρέθηκε σε πρώτο πλάνο, μετά την αποτυχία της ακαδημίας να καταλήξει την περασμένη εβδομάδα σε απόφαση για την απονομή του Νόμπελ λογοτεχνίας, το οποίο και είναι συνήθως το πρώτο που ανακοινώνεται.
