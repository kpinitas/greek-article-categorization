Εντείνεται η κινητοποίηση της διεθνούς κοινότητας για την αποκλιμάκωση της βίας στη Λωρίδα της Γάζας με τη μετάβαση πολλών Δυτικών ανώτατων αξιωματούχων στη Μέση Ανατολή.
 Στην περιοχή βρίσκεται ήδη ο Ρώσος υπουργός Εξωτερικών Ιγκόρ Ιβανόφ, ενώ χθες αναχώρησε ο γενικός Γραμματέας του ΟΗΕ Κόφι Ανάν και σήμερα αναχωρεί ο ύπατος εκπρόσωπος της Ευρωπαϊκής Ενωσης για θέματα εξωτερικής πολιτικής και ασφάλειας, Χαβιέ Σολάνα. Εν τω μεταξύ, επέστρεψε εσπευσμένως στο Κάιρο ο υπουργός Εξωτερικών της Αιγύπτου, Αμρ Μουσά, ενώ και ο Αμερικανός πρόεδρος Μπιλ Κλίντον εξετάζει το ενδεχόμενο μετάβασής του στη Μέση Ανατολή τις επόμενες μέρες.
 Ο γενικός γραμματέας του ΟΗΕ Κόφι Ανάν έφτασε χθες το πρωί από τη Νέα Υόρκη στη Γενεύη με προορισμό το Τελ Αβίβ, όπου έχει προγραμματιστεί συνάντησή του με τον Ισραηλινό πρωθυπουργό Εχούντ Μπάρακ. Σε μια προσπάθεια αποτροπής «του κινδύνου μεγάλης σύγκρουσης», ο κ. Ανάν σχεδιάζει επίσης να επισκεφθεί τη Γάζα
για συνάντηση με τον πρόεδρο της Παλαιστινιακής Αρχής, Γιάσερ Αραφάτ, αλλά και
τη Συρία. Το Ιράν ζήτησε χθες από τον γενικό γραμματέα των Ηνωμένων Εθνών «να προειδοποιήσει το Ισραήλ να σταματήσει κάθε απειλή εναντίον του Λιβάνου» προκειμένου να μην υπάρξει βίαιη απάντηση. 
 Σήμερα αναχωρεί και ο Χαβιέ Σολάνα εν μέσω εκκλήσεων της Ε.Ε., ιδίως προς το Ισραήλ, για τερματισμό της βίας που έχει ήδη στοιχίσει τη ζωή σε τουλάχιστον 80 ανθρώπους. Την ανάγκη συμβολής της Ενωσης στην αποκλιμάκωση της έντασης έχουν τονίσει τόσο ο Γάλλος υπουργός Εξωτερικών, Ιμπέρ Βεντρίν, όσο και ο Γερμανός ομόλογός του, Γιόσκα Φίσερ. Η Γερμανία, όπως και άλλες χώρες, έχει εξάλλου έρθει σε επαφή με την ισλαμική οργάνωση Χεζμπολά για το ζήτημα των τριών Ισραηλινών στρατιωτών που κρατούνται ως όμηροι, σύμφωνα με δήλωση εκπροσώπου της οργάνωσης, η οποία ούτε επιβεβαιώθηκε ούτε διαψεύστηκε από τη γερμανική πρεσβεία στη Βυρητό.
 Οσον αφορά την πιθανή επίσκεψη του Μπιλ Κλίντον στη Μέση Ανατολή, είναι ένα ενδεχόμενο που εξετάζεται μαζί με «διάφορες ιδέες», κατά την Αμερικανίδα υπουργό Εξωτερικών, Μάντλεν Ολμπράιτ. Σε χθεσινή συνέντευξή της στον τηλεοπτικό σταθμό ABC, η κ. Ολμπράιτ τόνισε ότι «δεν υπάρχει στρατιωτική λύση»
στο πρόβλημα, το οποίο «πρέπει να λυθεί με πολιτικά μέσα» κι αυτό είναι το μήνυμα του προέδρου Κλίντον στις δύο αντιμαχόμενες πλευρές. Μία από τις ιδέες που εξετάζει η Ουάσιγκτον είναι και μια τετραμερής σύνοδος κορυφής στην Αίγυπτο, με συμμετοχή των Μπιλ Κλίντον, Εχούντ Μπάρακ, Γιάσερ Αραφάτ και του Αιγύπτιου προέδρου Χόσνι Μουμπάρακ. Ο Αιγύπτιος υπουργός Ενημέρωσης δήλωσε ωστόσο χθες ότι τίποτα δεν έχει ακόμη αποφασιστεί για το θέμα αυτό. Πάντως, ο επικεφαλής της αιγυπτιακής διπλωματίας, Αμρ Μουσά, διέκοψε χθες την επίσημη επίσκεψή του στην Αγκυρα για να επιστρέψει το Κάιρο, όπου εκλήθη από τον Χ. Μουμπάρακ λόγω της κλιμακούμενης κρίσης στη Μέση Ανατολή.
 Αχνή ελπίδα αποτροπής μιας ευρύτερης ανάφλεξης στη Μέση Ανατολή υπήρχε χθες, παρά την εκπνοή του τελεσιγράφου που είχε θέσει το Ισραήλ στους Παλαιστινίους,
καθώς οι συγκρούσεις ανάμεσα σε Ισραηλινούς και Παλαιστινίους παρουσίασαν σχετική ύφεση, αν και αυτό δεν εκφράζεται στις εκατέρωθεν δηλώσεις.
 Ο επίσημος απολογισμός των συγκρούσεων, 11 μέρες μετά την έναρξή τους στο τέμενος Αλ Ακσά της Ιερουσαλήμ, ήταν χθες 86 νεκροί. Ομως ο Παλαιστίνιος ηγέτης, Γιασέρ Αραφάτ, δήλωσε ότι «οι επιθετικές ενέργειες συνεχίζονταν μέχρι χθες το βράδυ και ο αριθμός των θυμάτων είναι 117 μάρτυρες και 2.932 τραυματίες».
 Μέχρι τα ξημερώματα χθες, οι σημαντικότερες συγκρούσεις έγιναν στην Ιερουσαλήμ, τη Ναζαρέτ και τη Χεβρώνα. Αργά το βράδυ της Κυριακής, ένας Παλαιστίνιος σκοτώθηκε στη Χεβρώνα από ισραηλινά πυρά και άλλοι 7 τραυματίσθηκαν σοβαρά. Ενας άλλος Παλαιστίνιος βρέθηκε κοντά στη Ναμπλούς νεκρός με μία σφαίρα στο κεφάλι. Ενας άλλος βρέθηκε νεκρός κοντά στη Ραμάλα και νοσοκομειακές πηγές αναφέρουν ότι είχε ξυλοκοπηθεί μέχρι θανάτου.
 Οι Παλαιστίνιοι αντέδρασαν χθες έντονα στο τελεσίγραφο του Μπάρακ και στις ισραηλινές απειλές. Ο επικεφαλής των παλαιστινιακών υπηρεσιών ασφαλείας, Μοχάμαντ Νταχλάν, τις χαρακτήρισε «προσβλητικές». Αναφερόμενος στο σύμβουλο Ασφαλείας του Εχούντ Μπάρακ, παρατήρησε ότι «ο Ούζι Νταγιάν θα πρέπει να ξέρει
πολύ καλά ότι δεν πρόκειται να υποκύψουμε σ' αυτές τις απειλές. Αν οι ρουκέτες
του δεν έκαναν τους Παλαιστίνιους να γονατίσουν, ούτε οι απειλές αυτές θα τους
 Ο επικεφαλής των συμβούλων του Γιασέρ Αραφάτ, Ναμπίλ Αμπουρντένε, απάντησε ουσιαστικά στο τελεσίγραφο του Μπάρακ, δίνοντας στους Ισραηλινούς προθεσμία 24
 Εντονη ήταν και η αντίδραση των Ισραηλινών Αράβων, οι οποίοι για πρώτη φορά κινητοποιήθηκαν σε μεγάλη έκταση στο πλευρό των Παλαιστινίων. Ο εκλεγμένος από
την αραβική μειονότητα του Ισραήλ, βουλευτής Αζμι Μπισάρα, κάλεσε χθες τον γενικό γραμματέα του ΟΗΕ, Κόφι Ανάν, να επέμβει για να σταματήσει «την κλιμάκωση της βίας».
 «Από την αρχή αυτού που για μάς είναι πλέον γνωστό ως "Ιντιφάντα του Αλ Ακσά" ζούμε σε μεγάλο κίνδυνο», είπε αναφερόμενος στους Ισραηλινούς Αραβες.
 Στο άλλο μέτωπο του συγκρούσεων, στα σύνορα Ισραήλ - Λιβάνου, η οργάνωση «Χετζμπολά» που κρατά τρεις Ισραηλινούς στρατιώτες ως ομήρους προειδοποίησε χθες ότι οι αντάρτες της θα πλήξουν ισραηλινούς οικισμούς στο βόρειο Ισραήλ αν
οι ισραηλινές δυνάμεις βομβαρδίσουν τις θέσεις της στο νότιο Λίβανο.
 «Οποιαδήποτε δράση θα συναντήσει αντίδραση. Αν θέλουν να κάνουν μια τρέλα... θα αντιμετωπίσουν τις συνέπειες...», είπε ο υπαρχηγός της οργάνωσης, σεΐχης Ναΐμ Κασέμ.
