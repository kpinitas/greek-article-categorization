πρωθυπουργός είχε έναn καλό λόγο για κάθε μέλος της ελληνικής ολυμπιακής αποστολής στο Σίδνεϊ, στη δεύτερη και πιο επίσημη συνάντησή του με τους αθλητές που τίμησαν την πατρίδα μας στην Αυστραλία, χθες το μεσημέρι στο Μέγαρο Μαξίμου. Δεν παρέλειψε πάντως να συνδέσει τις επιτυχίες τους με ένα σαφές πολιτικό μήνυμα: 
 «Σας υποδέχομαι με ιδιαίτερη χαρά και συγκίνηση. Αυτή η χαρά αντανακλά τα αισθήματα ολόκληρου του ελληνικού λαού για τις επιδόσεις σας και για την ελληνική παρουσία στους Ολυμπιακούς Αγώνες στο Σίδνεϊ. Τις τελευταίες μέρες, αναδείχθηκε, μέσα από μια πολιτική συζήτηση, το θέμα του ποιες Ελλάδες έχουμε.
Εχουμε πράγματι διαφορετικές Ελλάδες: την Ελλάδα της επιτυχίας και των επιδόσεων και εκείνη που απλώς παρακολουθεί και από απόσταση. Την Ελλάδα της ανάπτυξης και της τεχνολογικής προσαρμογής και την Ελλάδα που φοβάται και αυτοπεριορίζεται.
 Την Ελλάδα της ευθύνης, αλλά και την Ελλάδα της χαλαρής στάσης.
 Θα μπορούσα να αναφέρω και άλλα πολλά τέτοια χαρακτηριστικά δίπολα. Είναι φανερό ότι εσείς που συμμετείχατε στους Ολυμπιακούς Αγώνες, εσείς που διακριθήκατε, εσείς που κερδίσατε μετάλλια, εκπροσωπείτε τη φωτεινή πλευρά. Την πλευρά που χαρίζει ελπίδα και αισιοδοξία, την πλευρά εκείνη που δημιουργεί
σε όλους εμάς αυτοπεποίθηση. Είναι η Ελλάδα της προσπάθειας, του αγώνα, της μάχης. Είναι η Ελλάδα εκείνων που θέλουν να συμμετέχουν, να αναμετρούνται, που
δε φοβούνται την άμιλλα. Είναι η Ελλάδα εκείνων που ξεπερνούν τον εαυτό τους, πετυχαίνουν και κερδίζουν. Είναι η Ελλάδα που ανοίγεται στον κόσμο, δημιουργεί
παραδείγματα, πιστεύει στην ειρήνη, προωθεί τη φιλία και τη συνεργασία. Είναι η Ελλάδα της ειρήνης και της προόδου. Είναι αυτή η Ελλάδα που θέλουμε! ».
 Ο Κώστας Σημίτης ζήτησε στη συνέχεια από τον Μιχάλη Μουρούτσο λεπτομέρειες για
το τάε κβον ντο, που παραδέχθηκε πως δεν γνώριζε και πολύ πριν απ' αυτήν την επιτυχία του 20χρονου από τη Δάφνη, ευχήθηκε στον Νίκο Κακλαμανάκη να έχει πιο
ευνοϊκούς ανέμους το 2004, έδωσε συγχαρητήρια στον Κώστα Κεντέρη για τη «φτερωτή» του κούρσα στα 200 μέτρα. Ρώτησε τον Πύρρο αν και οι τρεις... απόγονοί του είναι τόσο δυνατοί όσο αυτός και συμβούλεψε τον Κάκι Καχιασβίλι να συνεχίσει και το 2004. 
 Απευθυνόμενος στα κορίτσια της ρυθμικής γυμναστικής, υπογράμμισε ότι τα δάκρια
λύπης δεν είχαν θέση, αφού η επιτυχία τους είναι πολύ μεγάλη. «Μα πώς καταφέρνετε και είστε τόσο συντονισμένες», αναρωτήθηκε ο πρωθυπουργός. Την Κατερίνα Θάνου τη ρώτησε τι λένε τώρα γι' αυτήν στην ιδιαίτερη πατρίδα της, ενώ στην Τασούλα Κελεσίδου αποκάλυψε πως θαυμάζει την ηρεμία που δείχνει στον αγώνα... 
 Ο πρωθυπουργός έδωσε αναμνηστικές πλακέτες σε όλους τους αθλητές και τις αθλήτριες της ελληνικής αποστολής στο Σίδνεϊ, ενώ δέχθηκε από τον αρχηγό της αποστολής στο Σίδνεϊ, Γιάννη Παπαδογιαννάκη, δύο αναμνηστικά μετάλλια, τα οποία εξέδωσε η Ελληνική Ολυμπιακή Επιτροπή, αντίγραφα από αρχαία νομίσματα, τα οποία απεικονίζουν αθλητές. «Είναι ένα πάρα πολύ ωραίο ενθύμιο», είπε ο πρωθυπουργός.
