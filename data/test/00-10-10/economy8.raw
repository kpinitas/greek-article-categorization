 Οικονομική ενίσχυση νοικοκυριών για αντικατάσταση ή εκσυγχρονισμό συστημάτων κεντρικής θέρμανσης προβλέπει ειδικό πρόγραμμα του υπουργείου Ανάπτυξης μέσω του οποίου, όσοι θα ενταχθούν, θα επιδοτούνται με περίπου 35% του κόστους. Στόχος του προγράμματος είναι η μείωση κατανάλωσης ενέργειας και κυρίως πετρελαίου θέρμανσης που μετά τις τελευταίες αυξήσεις θα πουλιέται στη διπλάσια τιμή από ότι πέρυσι. 
 Παρέμβαση αυτού του τύπου θα γίνει για πρώτη φορά στην Ελλάδα. Ετσι το έργο έχει πιλοτικό χαρακτήρα και, εφ' όσον καταλήξει σε θετικά αποτελέσματα, θα συνεχιστεί με ευρύτερο πληθυσμιακό στόχο. Ο προϋπολογισμός του προγράμματος ανέρχεται σε 3 δισεκατομμύρια δραχμές, ενώ με την εφαρμογή του μπορούν να οφεληθούν περίπου 30.000-35.000 νοικοκυριά.
 Η όλη προσέγγιση στο θέμα στηρίζεται στο ότι από το σύνολο της ενέργειας που καταναλώνεται στην Ελλάδα, το 26% αφορά τα κτίρια. Τα κτίρια, επίσης, είναι αυτά στα οποία εμφανίζεται η μεγαλύτερη αύξηση της ζήτησης κάθε χρόνο και φτάνει το 5%. Με δεδομένο ότι οι παρεμβάσεις στο κέλυφος των κτιρίων (μονώσεις) για μείωση της ενέργειας προβλέπονται από τον οικοδομικό κώδικα κ.λπ., κρίθηκε ότι τομέας από τον οποίο μπορούν να υπάρξουν άμεσα αποτελέσματα
είναι αυτός της κεντρικής θέρμανσης όπου καταναλώνονται κάθε χρόνο τρία εκατομμύτρια τόνοι πετρελαίου και χαρακτηρίζεται από την εκτεταμένη χρήση παλαιού τύπου λεβήτων και καυστήρων, έλλειψη συγχρόνων συστημάτων για τον έλεγχο της καύσης, την κατανομή της θερμότητας στις κατοικίες κ.λπ.
 Ολα αυτά είναι γνωστά και οι επιπτώσεις τους εκτός από το πορτοφόλι των καταναλωτών επεκτείνονται και στο περιβάλλον με την αύξηση της εκπομπής διοξείδιου του άνθρακα και άλλων αερίων.
 Ετσι, οι παρεμβάσεις που θα χρηματοδοτούνται θα αφορούν την αύξηση της απόδοσης του καυστήρα και του λέβητα, την τοποθέτηση θερμοστατών για τη σωστή κατανομή της θερμότητας στους χώρους του σπιτιού, συστήματα αντιστάθμισης καιρού κ.λπ.
 Ωστόσο το γεγονός ότι το πρόγραμμα απευθύνεται σε μεγάλο αριθμό δικαιούχων απαιτεί τον πολύ προσεκτικό σχεδιασμό εφαρμογής του προγράμματος, και αυτός είναι ο λόγος που καθυστερεί η εξαγγελία του. Παρ' όλα αυτά θεωρείται βέβαιο ότι την υλοποίησή του θα κληθούν να προωθήσουν εξειδικευμένοι τεχνικοί που θα υποβάλουν προτάσεις με ποιοτικούς και ποσοτικούς στόχους. Δηλαδή οι προτάσεις που θα υποβληθούν στο φορέα υλοποίησης του έργου, θα αφορούν παρεμβάσεις που θα γίνουν σε αριθμό πολυκατοικιών και οι οποίες θα κοστίσουν ένα συγκεκριμένο ποσό. Επίσης, θα πρέπει να αποδείξουν ότι η ενεργειακή απόδοση των συστημάτων κεντρικής θέρμανσης θα αυξηθεί και η κατανάλωση πετρελαίου θα μειωθεί κατά ένα
ποσοστό που θα μεταφράζεται σε συγκεκριμένη ποσότητα πετρελαίου.
 Τέλος, θα πρέπει να σημειωθεί ότι για τη λειτουργία του συστήματος αυτού απαιτείται κατ' αρχάς η στενή συνεργασία εξειδικευμένων γραφείων για τη διενέργεια των απαραίτητων μελετών και την υλοποίησή τους, η ύπαρξη ικανού αριθμού πιστοποιημένων τεχνικών για τις παρεμβάσεις στις κεντρικές θερμάνσεις και η δημιουργία μητρώου ενεργειακών επιθεωρητών που θα αναλάβουν να πιστοποιήσουν ότι οι παρεμβάσεις που έγιναν έχουν το περιγραφόμενο αποτέλεσμα,
