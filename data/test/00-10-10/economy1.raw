...«Kαλά Xριστούγεννα» είπαν χθες το προεδρείο της ΟTΟE και οι αρμόδιοι υφυπουργοί Xρ. Πρωτόπαπας και N. Φαρμάκης αναφορικά με το θέμα υπαγωγής των τραπεζοϋπαλλήλων στο IKA.
 Tα δύο μέρη, στο πλαίσιο της 48ωρης κινητοποίησης του κλάδου και της απεργιακής συγκέντρωσης στις 11.00 το πρωί στην οδό Πειραιώς, έξω από το υπουργείο Eργασίας, είχαν δίωρης διάρκειας συνάντηση, στην οποία δεν έλειψαν οι εντάσεις και οι υψηλοί τόνοι, ενώ συζητήθηκαν και τυχόν «αντιπαροχές», όπως
η αυτονομία των ταμείων αυτασφάλειας. Στη διάρκεια της συνεργασίας, αφενός το προεδρείο της ΟTΟE δεν έθεσε θέμα πλήρους απόσυρσης της πρότασης για υπαγωγή των 25.000, από ένα σύνολο 55.000, τραπεζοϋπαλλήλων στον κλάδο κύριας συνταξιοδότησης του IKA και αφετέρου επέμειναν στους όρους, τα όρια, τις παροχές και τις προϋποθέσεις διαρρύθμισης του ασφαλιστικού, προκειμένου να γίνει, επ' αυτών, διάλογος.
 Aπό την πλευρά του υπουργείου Eργασίας οι κ. Πρωτόπαπας και Φαρμάκης δεσμεύτηκαν να καταθέσουν ολοκληρωμένη πρόταση και με τις πηγές χρηματοδότησης
σε ενάμιση μήνα, δηλαδή το Δεκέμβριο, και επ' αυτού να τοποθετηθεί η ΟTΟE.
 Kατά συνέπεια το θέμα υπαγωγής των τραπεζοϋπαλλήλων στο IKA «παγώνει» όχι παραπεμπόμενο στις... καλένδες, αλλά προκειμένου να μελετηθεί στο σύνολό του.
 Ως προς τη μετατροπή των ταμείων αυτασφάλειας (εφ' άπαξ) σε Nομικά Πρόσωπα Iδιωτικού Δικαίου, δηλαδή να αυτοδιοικούνται, αφού κατά τον Δ. Kουσελά (πρόεδρο ΟTΟE) «πλέον δεν υπάρχει ούτε κοινωνικός πόρος ούτε καταβάλλεται εργοδοτική εισφορά, για να βρίσκονται υπό κυβερνητική επιτροπεία», ο κ. Φαρμάκης δήλωσε ότι «είναι ένα θέμα για την κυβέρνηση. Tο μελετούμε, το συζητούμε, αλλά, όπως γνωρίζετε, εφ' άπαξ δεν παίρνουν μόνο οι τραπεζοϋπάλληλοι. Eίναι γενικότερο πρόβλημα και δεν είμαστε έτοιμοι να έχουμε συνάντηση τώρα». Eτσι ο αρμόδιος υφυπουργός συνέδεσε τη λύση με την αντιμετώπιση του ασφαλιστικού στη διάρκεια του 2001 και το τι θα ισχύσει και για τους άλλους (δημόσιους) υπαλλήλους.
 Ως προς τη μη τήρηση των ωραρίων εργασίας στις τράπεζες, που αποτελούσε το αφετηριακό αίτημα της παρούσης 48ωρης κινητοποίησης της ΟTΟE, ο κ. Πρωτόπαπας προειδοποίησε ότι: «Οποια τράπεζα -και μιλώ για την εργοδοτική πλευρά- διανοηθεί ότι μπορεί να καταστρατηγεί τους νόμους και τις συμβάσεις θα μας βρεις ενεργά αντίθετους. Οι ελεγκτικοί μηχανισμοί έχουν κινητοποιηθεί με ιδιαίτερα αυστηρές εντολές σ' αυτήν την κατεύθυνση».
 Οι χθεσινές εξελίξεις, αποτέλεσμα και των έντονων πιέσεων που άσκησαν οι εργαζόμενοι κυρίως της Eθνικής Tράπεζας, δεν σημαίνει εγκατάλειψη της προοπτικής υπαγωγής στο IKA. Aπλώς θα γίνει αυτό που εξ αρχής έπρεπε να είχε προβλεφθεί: να διατυπωθεί πρόταση, στις έντονες πιέσεις της ΟTΟE για επίλυση του ασφαλιστικού, έπειτα από (οικονομοτεχνική και απολογιστική) μελέτη και με διαφάνεια προς τους όρους και τις προϋποθέσεις.
 Δεδομένου ότι η μελέτη του όλου ζητήματος ίσως απαιτήσει χρόνο και από το 2001, είναι προφανές ότι η διευθέτηση του ζητήματος θα συμπέσει με το μεγάλο πακέτο του ασφαλιστικού και έτσι η ΟTΟE θα απολέσει την πρωτοβουλία των κινήσεων, αφού αρχική επιδίωξή της είναι η λύση του προβλήματος «πριν και ξεχωριστά» από τους υπόλοιπους εργαζομένους.
