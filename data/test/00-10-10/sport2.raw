Με αρκετές φιλοδοξίες για μετάλλια αναχώρησε χθες για το Σίδνεϊ η ελληνική εθνική ομάδα, που θα πάρει μέρος στην Παρολυμπιάδα που θα γίνει στην πρωτεύουσα της νέας Νότιας Ουαλίας, από 18-29 Οκτωβρίου. 
 Η εθνική μας ομάδα αποτελείται συνολικά από 73 άτομα, 44 αθλητές και 29 συνοδούς-προπονητές, και είναι η μεγαλύτερη αποστολή που έστειλε ποτέ η Ελλάδα
 Υπάρχουν αρκετές ελπίδες για διάκριση, ειδικά στο μπάσκετ για παιδιά με μαθησιακές δυσκολίες, την κολύμβηση και το στίβο, ενώ συνολικά η Ελλάδα εκπροσωπείται σε πέντε αθλήματα, ανάμεσα στα οποία και το τζούντο τυφλών. 
 «Είναι ένα μεγάλο ταξίδι. Για εμάς θα είναι εμπειρία ζωής. Με λίγη πίστη ελπίζω να βρεθώ στην πρώτη θέση», είπε ο κολυμβητής Κώστας Φίκας. «Στην Ατλάντα αναδείξαμε 13 ολυμπιονίκες. Ελπίζουμε πως τώρα θα ξεπεράσουμε κατά πολύ αυτόν τον αριθμό», υπογράμμισε ο αρχηγός αποστολής Αρης Πανανός
 Στο μεταξύ, στην Αυστραλία ο πρόεδρος της Διεθνούς Παρολυμπιακής Επιτροπής, Ρόμπερτ Στίντουορντ, δεν παρέλειψε το Σαββατοκύριακο να εκφράσει την ανησυχία του σε εφημερίδες της χώρας για την καθυστέρηση της Αθήνας να υπογράψει τη σχετική σύμβαση για τους Παρολυμπιακούς του 2004. Χθεσινό πάντως τηλεγράφημα του «ΑΑP» σημειώνει πως η Αθήνα θα αναλάβει και επίσημα τους Aγώνες πριν από το τέλος της εβδομάδας. Και γι' αυτό επικαλείται δηλώσεις τόσο της προέδρου της Ελληνικής Παρολυμπιακής Επιτροπής, Ιωάννας Καρυοφύλλη, όσο και άλλων ελληνικών πηγών. «Είναι θέμα του Αθήνα 2004 και του υφυπουργείου Αθλητισμού. Πάντως, γίνεται αυτές τις μέρες πολλή δουλειά, για να υπογραφεί το σχετικό συμβόλαιο. Ολα θα τελειώσουν μέχρι το τέλος της εβδομάδας, απ' όσο ξέρω ίσως και την Τετάρτη», φέρεται να τονίζει στους Αυστραλούς η κ. Καρυοφύλλη.
 Η σχετική καθυστέρηση φαίνεται πάντως πως εκνεύρισε τον πρόεδρο των «Paral ympics» κ. Στίντουορντ, που στη δευτεριάτικη έκδοση της «Σίδνεϊ Μόρνινγκ
Χέραλντ» φέρεται να σκέφτηκε μέχρι και να μην έδινε την σημαία των Aγώνων, αν καθυστερούσε παραπάνω απ' αυτήν την προθεσμία η Αθήνα. 
 «Προσπάθησα κατά τη διάρκεια των Ολυμπιακών να συναντηθώ με τα μέλη της Οργανωτικής Επιτροπής της Αθήνας, αλλά στις τηλεφωνικές μου κλήσεις δεν πήρα απάντηση», υποστηρίζει στην ίδια εφημερίδα ο πρόεδρος των «Paral ympics». 
 Aκόμη, σύμφωνα με χθεσινό τηλεγράφημα από τη Μελβούρνη του Αθηναϊκού Πρακτορείου, ο κ. Στίντουορντ δήλωσε το Σαββατοκύριακο και στην εφημερίδα «The
Australian» πως οι Ελληνες «δείχνουν ελάχιστο ενδιαφέρον για την οργάνωση των Παρολυμπιακών Αγώνων».
