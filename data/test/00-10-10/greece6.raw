 Τεσσεράμισι λεπτά μετά τη συντριβή του ουκρανικού «Γιάκοβλεφ» στα Πιέρια Ορη, ενημερώθηκε το στρατιωτικό ραντάρ του Χορτιάτη για την εξαφάνιση του αεροσκάφους τη μοιραία νύχτα της 17ης Δεκεμβρίου 1997, όπως προέκυψε χθες στη δεύτερη ημέρα της ακροαματικής διαδικασίας στο Τριμελές Πλημμελειοδικείο Θεσσαλονίκης.
 Για περισσότερες από τρεις ώρες κατέθεσε ο αξιωματικός της Πολεμικής Αεροπορίας, Γιώργος Σιαλβέρας, που το μοιραίο βράδυ εκτελούσε υπηρεσία ως ελεγκτής αεράμυνας στο στρατιωτικό ραντάρ του Χορτιάτη, η συνδρομή του οποίου κατά γενική ομολογία θα είχε αποτρέψει το δυστύχημα. 
 Κατά τη διάρκεια της κατάθεσής του ανέφερε ότι ενημερώθηκε για την εξαφάνιση του αεροσκάφους από αξιωματικό-σύνδεσμο της Π.Α. ο οποίος είχε υπηρεσία στον πύργο ελέγχου του αεροδρομίου «Μακεδονία» και καθήκον να συλλέγει στοιχεία μόνο για τις πτήσεις των στρατιωτικών αεροσκαφών. Αίσθηση προκάλεσε το γεγονός
ότι κατά τη δωδεκαετή υπηρεσία του αξιωματικού μάρτυρα στο συγκεκριμένο πόστο ποτέ δεν του ζητήθηκε η συνδρομή του ραντάρ από την ΥΠΑ.
 Οπως έγινε γνωστό, το αεροσκάφος συνετρίβη 33 λεπτά μετά την είσοδό του στον εναέριο χώρο της Ελλάδας και 18 λεπτά μετά την πρώτη προσπάθεια προσγείωσής του στο αεροδρόμιο της Θεσσαλονίκης. Ο μάρτυρας επισήμανε ότι ακόμη και αν είχε ζητηθεί βοήθεια από τον πύργο ελέγχου μέσω του στρατιωτικού ραντάρ, μπορούσε να δοθεί μόνο μια χοντρική πορεία για να βρεθεί το αεροσκάφος από ένα
σημείο του ορίζοντα πάνω από το αεροδρόμιο και από εκεί να πάρει οδηγίες για να προσγειωθεί. 
 Aλλοι μάρτυρες που εξετάστηκαν ήταν οι σύζυγοι δύο θυμάτων που σημείωσαν ότι ενημερώθηκαν από τους άνδρες τους για την αλλαγή του αεροσκάφους -«Γιάκοβλεφ» αντί για «Μπόινγκ»- και επέρριψαν ευθύνες στους δύο κατηγορούμενους ελεγκτές εναέριας κυκλοφορίας, Ιωάννη Γιαννακόπουλο και Αδαμάντιο Φραγκιαδούλη, που κατηγορούνται για ανθρωποκτονία από αμέλεια και διατάραξη ασφάλειας αεροσκάφους. 
