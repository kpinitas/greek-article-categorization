Σε κατάσταση συναγερμού βρίσκονται από χθες οι αρχές στο Nομό Λάρισας, για να αντιμετωπίσουν τα μεγάλα προβλήματα που προκαλούν οι συνεχιζόμενες φθινοπωρινές βροχές στο ανατολικό τμήμα του νομού. 
 Εντονο πρόβλημα δημιουργήθηκε, λίγο μετά το μεσημέρι, στην εθνική οδό Αθηνών-Θεσσαλονίκης κοντά στον Παλαιόπυργο Λάρισας. Στο συγκεκριμένο σημείο εκτελούνται έργα διαπλάτυνσης του αυτοκινητόδρομου και οι πρόχειρες παρακάμψεις που έχουν κατασκευαστεί πλημμύρισαν από νερά. 
 Για περισσότερες από τέσσερις ώρες εκατοντάδες οδηγοί αυτοκινήτων και φορτηγών
εγκλωβίστηκαν στην ευρύτερη περιοχή των Τεμπών, αφού σε ορισμένα σημεία το νερό ξεπερνούσε το 1 μέτρο! Ο δρόμος απελευθερώθηκε τελικά στις 5 το απόγευμα και αφού χρειάστηκε να γίνουν πρόχειρες επιχώσεις. Μέχρι εκείνη τη στιγμή, τα οχήματα κινούνταν με πολύ μεγάλη δυσκολία και βραδύτητα.
 Σημαντικά, όμως, είναι τα προβλήματα σε πολλούς οικισμούς και χωριά των παραλιών του νομού. Τεράστιες ποσότητες νερού ρέουν με ορμή από τις πλαγιές (και προσφάτως καμένες) του Κισάβου, πλημμυρίζοντας καλλιέργειες και αυλές σπιτιών, ενώ εκφράζονται φόβοι πως αν οι βροχοπτώσεις, συνεχιστούν, τότε υπάρχει θέμα ακόμη και εκκένωσης σπιτιών, στα χαμηλά σημεία του Στομίου, του Ομολίου και του Κόκκινου Νερού.
 Πλημμυρισμένες περιοχές όμως υπάρχουν σε όλη την περιοχή του Δέλτα του Πηνειού
ποταμού και ιδιαίτερα στους παραθαλάσσιους οικισμούς που είναι στα Μεσάγγαλα και το Καστρί-Λουτρού. Στις περιοχές αυτές έχουν πλημμυρίσει εκτάσεις με βαμβάκι και καλαμπόκι, καθώς και αποθήκες, ενώ σε αρκετά σημεία των επαρχιακών
και αγροτικών οδών η κίνηση οχημάτων είτε γίνεται με δυσκολία είτε έχει διακοπεί εξαιτίας των νερών.
 Ολα τα μηχανήματα των υπηρεσιών του νομού, αλλά κι εταιρειών κι εργολάβων που έχουν επιταχθεί, βρίσκονται στις περιοχές, προσπαθώντας να δημιουργήσουν πρόχειρα αντιπλημμυρικά φράγματα. Από το απόγευμα, πάντως, τα καιρικά φαινόμενα μετριάστθηκαν σε ένταση κι έτσι η κατάσταση κάπως βελτιώθηκε. 
 Σωτήρια αποδείχτηκε η επέμβαση των πυροσβεστών για τον απεγκλωβισμό ατόμων που
χθες κινδύνευσαν να πνιγούν από χείμαρρους στη Χαλκιδική.
 Η κακοκαιρία συνεχίστηκε και χθες στο νομό, πριν ακόμη ολοκληρωθεί ο απολογισμός των καταστροφών που προκάλεσε το Σαββατοκύριακο.
 Σύμφωνα με την Πυροσβεστική Υπηρεσία, απεγκλωβίστηκαν δύο επιβάτες αυτοκινήτου
που παρασύρθηκε από τα νερά χειμάρρου στην περιοχή της Σύβιρης, και τα μέλη οικογενείας -μεταξύ των οποίων και άτομο με κινητικά προβλήματα- που το αυτοκίνητο τους επίσης παρασύρθηκε από τα ορμητικά νερά στην περιοχή του όρμου
 Συνεργεία αποτελούμενα από πυροσβέστες ανέλκυσαν περίπου 150 αυτοκίνητα που παρασύρθηκαν από χείμαρρους, ενώ έγιναν περισσότερες από 100 αντλήσεις υδάτων από υπόγεια διαμερίσματα στις περιοχές: Μεγάλη Παναγιά, Σύβιρη, Βουρβουρού, Αγιος Νικόλαος, Νικήτη και Νεοχώρι.
 Από τη Νομαρχία Χαλκιδικής συγκροτήθηκαν συνεργεία, προκειμένου να καταγράψουν
τις ζημιές που προκάλεσε η θεομηνία και συνεργεία που κινούνται στο οδικό δίκτυο του νομού, για να καταγράψουν τις ζημιές που υπέστη.
 Σπίτια πλημμύρισαν και στη Θεσσαλονίκη. Στην περιοχή της Ασπροβάλτας, σύμφωνα με τα στοιχεία της Πυροσβεστικής Υπηρεσίας, αντλήθηκαν νερά από συνολικά 100 υπόγεια διαμερίσματα που πλημμύρισαν κατά τη διάρκεια του Σαββατοκύριακου. 
 Να σημειωθεί ότι στην περιοχή Μεγάλης Παναγίας υπήρχε χείμαρρος ο οποίος μπαζώθηκε και κατασκευάστηκε πλακοσκεπής οχετός μήκος 1 χλμ., από τον οποίο περνάει δρόμος, μέρος του οποίου τον τελευταίο καιρό μετατράπηκε σε πεζοδρόμιο. 
 Ο δήμαρχος της Μεγάλης Παναγίας, Δημ. Δρούγκας, επικαλέστηκε την παλαιότητα του έργου -κατασκευάστηκε το 1965- και ανέφερε ότι «σύμφωνα με τις εκτιμήσεις των τεχνικών της περιφέρειας Κεντρικής Μακεδονίας, ο όγκος των υδάτων που κατέβηκαν από το βουνό ήταν μεγάλος και δεν ήταν δυνατόν να περάσει από τον αγωγό».
