 Ραγδαία εδραιώνεται στην εξουσία ο νέος πρόεδρος της Γιουγκοσλαβίας, καθώς το επιτελείο του πέτυχε χθες ύστερα από συνεχείς πιέσεις την παραίτηση της σερβικής κυβέρνησης και αργότερα ακολούθησε η παραίτηση του πρωθυπουργού της Γιουγκοσλαβίας, οπότε άνοιξε ο δρόμος για πρόωρες βουλευτικές εκλογές στη Σερβία.
 Ο Μομίρ Μπουλάτοβιτς, στενός σύμμαχος του ανατραπέντος Μιλόσεβιτς, παραιτήθηκε
έπειτα από διαβουλεύσεις με τον Βόισλαβ Κοστούνιτσα, μετέδωσε το πρακτορείο «Τανγιούγκ» και πρόσθεσε ότι αυτό σημαίνει πως ταυτοχρόνως παραιτείται και ολόκληρη η ομοσπονδιακή κυβέρνηση της Γιουγκοσλαβίας. Το πρακτορείο μετέδωσε ακόμα ότι η κυβέρνηση του Μπουλάτοβιτς θα μείνει στην εξουσία μέχρις ότου σχηματιστεί νέα. Ο εκ των ηγετών της Ενωμένης Αντιπολίτευσης Ζόραν Τζίντζιτς δήλωσε ότι μετά την παραίτηση της σερβικής κυβέρνησης, θα γίνουν εκλογές για τη σερβική βουλή, που είναι χωριστή από την ομοσπονδιακή. Είπε ότι οι εκλογές στη Σερβία θα γίνουν στις 19 Δεκεμβρίου, αλλά αργότερα ανακοινώθηκε νέα ημερομηνία η 17η Δεκεμβρίου, γιατί στις 19 του μήνα είναι του Αγίου Νικολάου, σύμφωνα με το παλιό ημερολόγιο.
 Το απόγευμα χθες, εκπρόσωποι των κομμάτων της σερβικής Βουλής και της Ενωμένης
Αντιπολίτευσης παρουσιάστηκαν στον πρόεδρο της Σερβίας Μίλαν Μιλουτίνοβιτς και
του δήλωσαν ότι κατέληξαν σε δύο συμφωνίες. Πρώτον, στη διεξαγωγή πρόωρων εκλογών και δεύτερον στον ανασχηματισμό της σερβικής κυβέρνησης, που με τη νέα
της σύνθεση θα υιοθετήσει επτά νόμους, βάσει των οποίων θα γίνουν οι εκλογές. Το θέμα του ανασχηματισμού θα λήξει σήμερα, καθώς σύμμαχοι του Μιλόσεβιτς αρνούνταν χθες να παραιτηθούν από την κυβέρνηση. Αξίζει να σημειωθεί ότι το ρεύμα των αλλαγών στην πολιτική σκηνή της Γιουγκοσλαβίας είναι τόσο ισχυρό, που στη Βοϊβοντίνα, στις εκλογές, για την τοπική Βουλή, η Ενωμένη Αντιπολίτευση ανακοίνωσε ότι κέρδισε 118 από τις 120 έδρες, σύμφωνα με τα πρώτα ανεπίσημα αποτελέσματα. Οι εκλογές στην αυτόνομη επαρχία της Βοϊβοντίνας
δείχνουν τι μπορεί να είναι το αποτέλεσμα για τις εκλογές στη Σερβία, ο πρόεδρος της οποίας υπέγραψε ήδη το διάταγμα για την προκήρυξη των εκλογών.
 Αν η σερβική κυβέρνηση και η ομοσπονδιακή κυβέρνηση παρέμεναν στη θέση τους, θα μπορούσαν να σταματούν πολλές από τις αλλαγές που θα ήθελε να προωθήσει ο Κοστούνιτσα, ο οποίος φαίνεται ότι θα έχει πλέον μεγάλη υποστήριξη στη σερβική
Βουλή που θα προκύψει. Ο Κοστούνιτσα κάλεσε χθες στο Βελιγράδι το διορισμένο από τον ΟΗΕ διοικητή του Κοσσυφοπεδίου, Μπερνάρ Κουσνέρ.
 Πριν από την παραίτηση της σερβικής κυβέρνησης είχε προηγηθεί η παραίτηση του Σέρβου υπουργού Eσωτερικών Βλάικο Στοϊλίκοβιτς, ο οποίος επέκρινε την ηγεσία των ειδικών δυνάμεων για τη στάση της στα επεισόδια μπροστά στην Ομοσπονδιακή Βουλή. Ο απερχόμενος υπουργός Aμυνας της Γιουγκοσλαβίας, στρατηγός Ντράγκολιουμπ Οϊντάνιτς, επιχείρησε χθες να συσπειρώσει τους νοσταλγούς του παλαιού καθεστώτος με πύρινες δηλώσεις: «Είναι πιο σημαντικός ο αγώνας εξουσίας από τη μοίρα του έθνους; » είπε χθες ο πρώην στρατηγός και πρόσθεσε ότι η διχόνοια μεταξύ των Σέρβων ενισχύει «τα σχέδια των αποδεδειγμένων εχθρών
 Ο Οϊντάνιτς δεν έχει αναγνωρίσει τη νίκη του Κοστούνιτσα, αλλά δεν έχει ερείσματα και στο στρατό, ο οποίος τέθηκε υπό τις διαταγές του νέου προέδρου. Εκτιμάται ότι θα αντικατασταθεί ολόκληρη η ηγεσία του στρατού, στην οποία συμμετέχουν ώς τώρα στενοί συνεργάτες του Μιλόσεβιτς.
