Tα καθαρά προ φόρων κέρδη των εμπορικών επιχειρήσεων κατά την οικονομική περίοδο 1999 σημείωσαν σημαντική αύξηση ύψους 42, 1%, σε σχέση με την αντίστοιχη περυσινή περίοδο, σύμφωνα με μελέτη που πραγματοποίησε η εταιρεία Icap. 
 Aπό την επεξεργασία των οικονομικών στοιχείων προκύπτει πάντως και αύξηση των ανταγωνιστικών πιέσεων, με παράλληλη όμως αύξηση των πωλήσεων, ιδιαίτερα στις μεγαλύτερες από τις εταιρείες και σε όσες διέθεταν κεφάλαια ικανά να χρηματοδοτήσουν μέρος της αυξημένης καταναλωτικής ζήτησης.
 Συγκεκριμένα, βάσει σταθερού δείγματος 7.006 εμπορικών επιχειρήσεων, τα καθαρά
κέρδη ανήλθαν σε 523, 1 δισ. δραχμές, έναντι 368, 2 δισ. δραχμών. Μεταβολή, επίσης σημαντικά υψηλότερη του πληθωρισμού (2, 6%), σημείωσαν, όπως προαναφέραμε, και οι συνολικές πωλήσεις του δείγματος, δεδομένου ότι ανήλθαν σε 12.231 δισ. δραχμές έναντι 10.895 δισ. δραχμών, αύξηση δηλαδή της τάξεως του 12, 3%.
 Ωστόσο οι μεγαλύτερες επιχειρήσεις είναι αυτές που επέτυχαν τις συγκριτικά μεγαλύτερες αυξήσεις των πωλήσεών τους (15, 4% έναντι 12, 3%), κυρίως λόγω της δυνατότητάς τους αφενός να λειτουργήσουν με χαμηλότερο περιθώριο μικτού κέρδους και αφετέρου να αυξήσουν τα περιθώρια των απαιτήσεών τους από τους πελάτες τους. Πάντως για τις μεγαλύτερες επιχειρήσεις η αύξηση των πιστώσεων προς τους πελάτες τους δεν επηρέασε σημαντικά το χρόνο είσπραξής τους. 
 Ο μέσος χρόνος επιμηκύνθηκε μεν σε 61 ημέρες το 1999, έναντι 52 το 1998, αλλά παρέμεινε σημαντικά χαμηλότερος από αυτόν του συνόλου του εμπορίου (96 ημέρες). Η διαφορά είναι ενδεικτική της ανάγκης των σχετικά μικρότερων επιχειρήσεων να χορηγούν μεγαλύτερης διάρκειας πιστώσεις, προκειμένου να ανταγωνιστούν τις μεγαλύτερες, που συνήθως ελέγχουν εκτεταμένα δίκτυα διανομής.
 Το ζημιογόνο τμήμα του εμπορίου περιλαμβάνει 1.818 επιχειρήσεις, έναντι 1.846,
με τη μέση ζημία ανά επιχείρηση να διαμορφώνεται φέτος σε 38, 3 εκατ. δραχμές, από 34, 1 εκατ. δραχμές. Από την επιμέρους ανάλυση των κλάδων του ελληνικού εμπορίου σημειώνεται ότι η πλειονότητα των κλάδων παρουσίασε κερδοφόρα αποτελέσματα, εξαιρουμένων μόνο δύο, συγκεκριμένα των κλάδων «Δέρματος-Γούνας»
 Σύμφωνα με την ανάλυση της Icap, η διατήρηση του σταθερού μακροοικονομικού περιβάλλοντος θα οδηγήσει σε υψηλότερους ρυθμούς κατανάλωσης. Επίσης, η αξιοποίηση των δυνατοτήτων εμπορικής διείσδυσης στις χώρες της Βαλκανικής δημιουργεί προοπτικές ανάπτυξης. Τέλος, σημαντική συνδρομή για το εμπόριο αναμένεται να έχει η χρήση των σύγχρονων μεθόδων ανάπτυξης, όπως το franchising, και η δραστηριοποίηση σε νέους τρόπους πωλήσεων, όπως το ηλεκτρονικό εμπόριο.
