Φως στις κεκλεισμένων των θυρών συνεδριάσεις του υπουργικού συμβουλίου για τις προαγωγές των ανώτατων δικαστικών λειτουργών ρίχνει το Συμβούλιο της Επικρατείας. 
 Το ανώτατο δικαστήριο επιτρέπει στους δικαστές που είναι υπό κρίση, να λαμβάνουν γνώση των πρακτικών του υπουργικού συμβουλίου το οποίο αποφασίζει ποιοι θα προαχθούν στις ανώτατες θέσεις της ιεραρχίας της Δικαιοσύνης. Αν * και οι συνεδριάσεις του υπουργικού συμβουλίου, σύμφωνα με τον κανονισμό του, είναι
απόρρητες, το ΣτΕ, ερμηνεύοντας σειρά συνταγματικών διατάξεων, κρίνει ότι μπορεί να χορηγούνται αντίγραφα των πρακτικών του όταν αυτά σχετίζονται με την
ατομική υπηρεσιακή κατάσταση των πολιτών. Στην περίπτωση δε των δικαστικών λειτουργών, προσωπικά στοιχεία θεωρούνται αυτά που αναφέρονται στην κρίση του υπουργικού συμβουλίου για προαγωγή σε θέση προέδρου ή αντιπροέδρου ή εισαγγελέα του Αρείου Πάγου.
 Με την υπ' αριθ. 3230/2000 απόφασή του, το ανώτατο δικαστήριο δικαίωσε τον αρεοπαγίτη Α. Κατσιφά, ο οποίος συνάντησε την άρνηση του γενικού γραμματέα του
υπουργικού συμβουλίου όταν ζήτησε να του χορηγηθούν τα πρακτικά της συνεδρίασης στις 24.7.1998 κατά την οποία παραλείφθηκε να προαχθεί σε αντιπρόεδρο του Αρείου Πάγου, καθώς και η σχετική εισήγηση του τότε υπουργού Δικαιοσύνης Ευάγ. Γιαννόπουλου. Ο κ. Κατσιφάς προσέφυγε στο ΣτΕ, ζητώντας να ακυρωθεί το έγγραφο του γενικού γραμματέα του υπουργικού συμβουλίου με το οποίο αρνήθηκε τη χορήγηση των εγγράφων. Σύμφωνα με τους δικαστές, η άρνηση του γενικού γραμματέα είναι παράνομη και πρέπει να ακυρωθεί. Επικαλούνται το νόμο 1699/1986 που υποχρεώνει τα όργανα της πολιτείας να γνωστοποιούν διοικητικά έγγραφα στους πολίτες, όταν τα ζητούν, αλλά και τα άρθρα 2, 5 και 20 του Συντάγματος προκειμένου να θεμελιώσουν την απόφασή τους ότι δεν αποκλείεται η ικανοποίηση του αιτήματος ενός πολίτη να λάβει γνώση των πρακτικών. 
