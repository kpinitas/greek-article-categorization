 Με σπάνια συνέπεια που δεν μπορούμε, δυστυχώς, να την κατατάξουμε στα χαρακτηριστικά της ωριμότητας, την οποία θα έπρεπε να επιδεικνύει, καθώς πλησιάζει και η ώρα της αναβάθμισης, η αγορά της Σοφοκλέους φρόντισε χθες να μετατρέψει σε...ατμό όσα ακριβώς κέρδισε κατά τη συνεδρίαση της Παρασκευής! 
 Δίκην μαγικής εικόνας τα κέρδη 1, 73% που παρουσίασε ο γενικός δείκτης στο κλείσιμο της προηγούμενης εβδομάδας αντικαταστάθηκαν με απώλειες 1, 74% στη λήξη της χθεσινής συνεδρίασης, με τους εμβρόντητους επενδυτές να αναρωτιούνται
τι άλλαξε επί το δυσμενέστερο για την ελληνική αγορά στο «νεκρό» χρηματιστηριακό διήμερο που μεσολάβησε, χωρίς φυσικά να λαμβάνουν πειστικές απαντήσεις.
 Κατά την κρατούσα, μάλιστα, άποψη παραγόντων της αγοράς στο 48ωρο του Σαββατοκύριακου όχι μόνο δεν προστέθηκαν αρνητικές οικονομικοπολιτικές εξελίξεις στον εγχώριο ή το διεθνή ορίζοντα ικανές να «φρενάρουν» την ανάπτυξη
του αγοραστικού ενδιαφέροντος που είχε εκδηλωθεί την προτεραία, αλλά αντιθέτως
στο διάστημα το οποίο μεσολάβησε η συνολική κατάσταση στα χρηματιστηριακά «μέτωπα» μάλλον επί τα βελτίω εξελίσσεται.
 Ο νέος προϋπολογισμός της χώρας, για παράδειγμα, συντάσσεται στα ίδια «σφιχτά»
πρότυπα των προηγούμενων, προβλέποντας ανάπτυξη-ρεκόρ κοντά στο 5%, ενώ την ίδια στιγμή οι πολιτικές πληγές του ναυαγίου φαίνεται, έστω και επώδυνα για την κυβέρνηση, να επουλώνονται σταδιακά. Επιπλέον, στη γείτονα Γιουγκοσλαβία παγιώνονται οι ομαλές εξελίξεις και αίρονται οι οικονομικές κυρώσεις Ευρώπης και Αμερικής, με όσα θετικά συνεπάγεται κάτι τέτοιο για τις ελληνικές επιχειρήσεις και την οικονομία της χώρας. Εκτός και αν η γεμάτη εσωστρέφεια και παλινωδίες αγορά της Σοφοκλέους αποφάσισε πάλι να ευθυγραμμιστεί με τα «καμώματα» της Wall Street και του δείκτη Nasdaq, που σημείωνε χθες θορυβώδεις
απώλειες, συμπαρασύροντας σε πτώση τα μεγάλα ευρωπαϊκά χρηματιστήρια.
 Ακόμη και εάν αυτό συνέβη (γεγονός που ωστόσο αμφισβητείται έντονα από τους επαΐοντες) η δυστυχία για το ελληνικό χρηματιστήριο εδώ και ένα χρόνο είναι ότι συνήθως ακολουθεί στις πτώσεις τις μεγάλες και «ώριμες» διεθνείς χρηματιστηριακές αγορές, αρνούμενο όμως πεισματικά να τις ακολουθήσει στις ανόδους, που πολύ πιο συχνά, σε σύγκριση με την εδώ πραγματικότητα, εκδηλώνουν.
 Ας μη γελιόμαστε: Ο συνεχιζόμενος χαμηλός ημερήσιος τζίρος συναλλαγών -μόλις στα 59 δισ. δρχ. κυμάνθηκε χθες, με άλλα 18 δισ. δρχ. υπό τη μορφή πακέτων- καταδεικνύει ότι η φέρελπις, κάποτε, ελληνική αγορά του χρηματιστηρίου έχει εγκαταλειφθεί τραγικά από το πάλαι ποτέ υπερδραστήριο κοινό των μικροεπενδυτών.
 Οσοι δεν παραμένουν ακόμη «εγκλωβισμένοι» έχουν πηδήξει προ καιρού από το άγρια και άνευ σοβαρής αιτίας κλυδωνιζόμενο σκάφος. Τα ηνία της αγοράς, όπως όλοι ομολογούν, έχουν περιέλθει πλέον σε κάποιες κλειστές, θεσμικού ή άλλου τύπου, «κάστες», που δίνουν καθημερινά τον τόνο από το εσωτερικό ή το εξωτερικό, κατά το δοκούν, αφού με ένα μικρό όγκο εντολών είναι σε θέση να ανεβάζουν ή (συνηθέστερα) να βυθίζουν τις τιμές, επιδιδόμενες στο «σπορ» της υποτιμητικής κερδοσκοπίας και της «αρπαγής φτηνών χαρτιών», τα οποία, μετά πάσης βεβαιότητας μπορούμε να πούμε ότι κάποτε θα τα αξιοποιήσουν θεαματικά.
 Και για την «άγρα» φτηνών μετοχών επιστρατεύονται, φυσικά, όλα τα θεμιτά ή αθέμιτα μέσα που μπορούν να επηρεάσουν την ομαλή πορεία ενός χρηματιστηρίου. Κλαυσίγελο και μόνο μπορεί να επιφέρει στους Eλληνες επενδυτές ότι ολόκληρος ο
«ντόρος» που δημιουργήθηκε την περασμένη εβδομάδα γύρω από μια δήθεν νέα έκθεση-φάντασμα της Morgan Stanle y, ικανής ωστόσο να γκρεμίσει τις τιμές των μετοχών, στηρίχτηκε σε μια συνήθη εσωτερική «επικαιροποιημένη αποτίμηση» της ελληνικής αγοράς από κάποιο στέλεχος του διεθνούς αυτού οίκου, την οποία κάποιοι άλλοι φρόντισαν να μεγεθύνουν και να τη «σερβίρουν» κατάλληλα στους ενδεείς επενδυτές, επιτυγχάνοντας, φευ, το στόχο τους.
