 Η εντυπωσιακή άνοδος της φλαμανδικής ακροδεξιάς ήταν η δυσάρεστη έκπληξη των προχθεσινών δημοτικών εκλογών στο Βέλγιο. Το «φλαμανδικό μπλοκ» ενισχύθηκε σημαντικά ιδιαίτερα στην Αμβέρσα, αλλά και σε άλλες πόλεις της βελγικής Φλαμανδίας.
 Ατμόσφαιρα θλίψης μετέφερε χθες στα δημοσιεύματά του ο βελγικός Tύπος, χαρακτηρίζοντας μάλιστα τη νίκη του ακροδεξιού κόμματος «καρκίνο». Το «Βλάαμς Μπλοκ» του Φιλίπ Ντεβίντερ συγκέντρωσε ποσοστό 33% στην Αμβέρσα και πάνω από 20% σε αρκετές ακόμα πόλεις της Φλάνδρας. Η περιοχή της Αμβέρσας είναι από τις
πλουσιότερες της Ευρώπης και το γεγονός ότι το ακροδεξιό κόμμα ρίζωσε εκεί δείχνει ότι δεν προσελκύει μόνον την εργατική τάξη αλλά και μεγαλοαστούς που αρνούνται να μοιραστούν τον πλούτο τους.
 Το ποσοστό του «Βλααμς Μπλοκ» σε εθνικό επίπεδο, έφθασε το 10% από 5% που είχε
λάβει στις τελευταίες νομαρχιακές και δημοτικές εκλογές, πριν από έξι χρόνια. «Δεν περιμέναμε τέτοια αποτελέσματα ούτε στα πιο τρελά όνειρά μας» παραδέχτηκε
και ο ίδιος ο Ντεβίντερ που χρησιμοποίησε ως σύνθημα της προεκλογικής του εκστρατείας τη φράση «οι δικοί μας άνθρωποι πρώτοι».
 Σε μια προσπάθεια να διασκεδαστούν οι εντυπώσεις, ο πρωθυπουργός του Βελγίου Γκι Φέρχοφσταντ έσπευσε να διαβεβαιώσει ότι τα κέρδη του «Βλααμς Μπλοκ» είναι περιορισμένα και ότι το κόμμα αυτό δεν θα μπορέσει ποτέ να προσεγγίσει την εξουσία. «Ενενήντα τοις εκατό του βελγικού πληθυσμού παραμένει κατά της ακροδεξιάς» αναφώνησε ο Φέρχοφσταντ, σχολιάζοντας ότι η άνοδος του μικρού αυτού κόμματος ήταν το μόνο ζοφερό στοιχείο των εκλογών, που επιβεβαίωσαν ότι ο συνασπισμός του ουράνιου τόξου (φιλελεύθεροι, σοσιαλιστές και οικολόγοι) πάνε καλά. Στη Φλάνδρα, οι φιλελεύθεροι του Φέρχοφσταντ σημείωσαν κέρδη, οι σοσιαλιστές διατήρησαν τη δύναμή τους και μόνο οι Πράσινοι βελτίωσαν τα ποσοστά τους, αλλά όχι όσο προσδοκούσε η ηγεσία τους. Αντίθετα στο γαλλόφωνο Βέλγιο, οι οικολόγοι τα πήγαν πολύ καλύτερα και οι άλλοι δύο εταίροι τους διατήρησαν τις δυνάμεις τους.
 Η απροσδόκητη ενίσχυση του «Βλααμς Μπλοκ» έδωσε φτερά στα πόδια του Ντεβίντερ,
ο οποίος ανακοίνωσε ότι στο δήμο της Αμβέρσας -όπου έλαβε 20 από τις 55 έδρες-
θα επιδιώξει το σχηματισμό πλειοψηφίας ώστε να αναλάβει το δήμο. Είπε συγκεκριμένα ότι θα προσεγγίσει ατομικά εκλεγμένα μέλη της αυτοδιοίκησης για να τους πείσει να τον στηρίξουν. Ωστόσο τα άλλα κόμματα της βελγικής πολιτικής
σκηνής έσπευσαν να ξεκαθαρίσουν ότι δεν υπάρχει περίπτωση συμμαχίας με τους ακροδεξιούς. Το ίδιο έκανε και ο πρωθυπουργός. «Κανένα από τα δημοκρατικά κόμματα δεν θα εργαστεί με το φλαμανδικό μπλοκ, ούτε τώρα ούτε ποτέ. Σταδιακά η ακροδεξιά θα εξαφανιστεί» προέβλεψε ο Φέρχοφσταντ. Αν επιβεβαιωθεί η πρόβλεψη που ακούγεται μάλλον σαν προσευχή, μένει να το δούμε.
