 Το Σάββατο «τιμώρησε» την Ιπσουιτς, 2-0 και χθες την Αστον Βίλα 1-0, μάλιστα μες στο «Βίλα Παρκ» του Μπέρμινχαμ. Δύο νίκες σε 4 ημέρες για τη Μάντσεστερ, κυρίως όμως τρία γκολ σε 180 λεπτά από τον Νορβηγό Ολε Γκούναρ Σόλσκιερ, το μοναδικό εναπομείναντα επιθετικό των «κόκκινων διαβόλων» (ελλείψει των τραυματιών, Κόουλ, Σέρινγχαμ και του τιμωρημένου Γιορκ), που πέταξαν πλέον στους 46 βαθμούς, διατηρώντας τη διαφορά των 
8 από τη δεύτερη Αρσεναλ. Μια Αρσεναλ που, αφού συνετρίβη το Σάββατο 4-0 από τη Λίβερπουλ, στο «Ανφιλντ» ξέσπασε όλο της το μένος και την οργή πάνω στη Λέστερ, την οποία και έθαψε με 6-1 χάρη σε χατ τρικ του Τιερί Ανρί και από ένα γκολ των Βιεϊρά, Λιούνγκμπεργκ και Τόνι Ανταμς. Τρία γκολ πέτυχε και ο Κέβιν Φίλιπς στην εξίσου μεγάλη νίκη της Σάντερλαντ, εκτός έδρας με 4-1 επί της Μπράντφορντ.
 Μία 20ή αγωνιστική, η χθεσινή της Premiership, πλούσια σε γκολ, θέαμα, αλλά και εκπλήξεις, αφού έκαναν αίσθηση το 5-0 της Ουέστ Χαμ σε βάρος της Τσάρλτον, με δύο γκολ του Κανούτε, η 2η συνεχόμενη ήττα της Λιντς (2-1 στο Νιουκάσλ, ενώ προηγούνταν 1-0), η απρόσμενη ήττα της Λίβερπουλ στο Μίντλεσμπρο (1-0), αλλά και η μισή... ήττα της Τσέλσι στο Ιπσουιτς όπου οι 11 του Ρανιέρι προηγούνταν 2-0, αλλά ισοφαρίστηκαν 2-2. 
 ΖΑΜΟΡΑΝΟ: Υστερα από 4 χρόνια, 100 παιχνίδια και 25 γκολ στο Campionato με τη φανέλα της Ιντερ, ο διεθνής 33χρονος Χιλιανός επιθετικός Ιβαν Ζαμοράνο αποχαιρέτησε για πάντα την Ευρώπη και το ιταλικό πρωτάθλημα για να συνεχίσει την καριέρα του στο Μεξικό. Και πιο συγκεκριμένα, με τη φανέλα της Αμέρικα, όπου θα βρει το φίλο και συμπαίκτη του στην Eθνική Χιλής, Φαμπιάν Εστάι που το '94 είχε περάσει και από τον Ολυμπιακό.
 ΝΤΑΟΥΜ: Δημοσιεύματα του ιρανικού Τύπου φωτογραφίζουν τον Γερμανό Κριστόφ Ντάουμ ως τον επικρατέστερο προπονητή για την ανάληψη της τεχνικής ηγεσίας της Eθνικής του Ιράν, που παραμένει «ακέφαλη» από τον Οκτώβριο, ύστερα από την παραίτηση του Γιαλάλ Ταλέμπι. Οι σπέκουλες και το ενδιαφέρον της ομοσπονδίας για τον πρώην τεχνικό της Μπάγερ Λεβερκούζεν έχουν φτάσει μέχρι και το Kοινοβούλιο, κυρίως μετά την αποκάλυψη ότι ο Ντάουμ είχε απολυθεί από τη Λεβερκούζεν λόγω χρήσης κοκαΐνης... 
 ΟΥIΛΙΑΜΣ: Ο Ρίτσαρντ Ουίλιαμς, πατέρας των διάσημων τενιστριών, Βίνους και Σερένα, κινδυνεύει με φυλάκιση ύστερα από δημοσίευμα της «Νιου Γιορκ Ποστ» που τον κατηγορεί για βίαιη συμπεριφορά σε βάρος της συζύγου του, Ορατσένε. Σύμφωνα με την εφημερίδα, που επικαλείται απόρρητη έκθεση της αστυνομίας. ο Ουίλιαμς όχι μόνο έχει δείρει επανειλημμένως τη σύζυγό του, αλλά πρόσφατα την έστειλε και στο νοσοκομείο με τρία σπασμένα πλευρά. Ο ίδιος αρνήθηκε κάθε κατηγορία, κι αφού δήλωσε ότι είναι ένας καλός πατέρας και ο καλύτερος σύζυγος του κόσμου, πρόσθεσε πως θ' απαντήσει με αγωγές κατά της εφημερίδας και της αστυνομίας.
 CAMPIΟNATΟ: Οσο η μετεξεταστέα περίοδος των μετεγγραφών πλησιάζει στην Ιταλία (2 έως 31 Ιανουαρίου), τόσο περισσότερο οργιάζει η λεγόμενη μετεγγραφολογία, ένα από τα αγαπημένα σπορ του ιταλικού Τύπου. Σύμφωνα λοιπόν με δημοσιεύματα της Corriere dello Sport, η Περούτζα περιμένει απάντηση από τον Παναθηναϊκό για τον Καραγκούνη, και από τον ΠΑΟΚ για τους Ουντέζε, Βενετίδη. Η Ιντερ κάνει τα πάντα για να φέρει ξανά στο Μιλάνο τον Γεωργάτο, αλλά οι συναντήσεις των εκπροσώπων του Ολυμπιακού και της Ιντερ δεν έφεραν θετικό αποτέλεσμα. Ακόμη η Ιντερ προσφέρει έναν από τους Σέιντορφ, Πίρλο στην Πάρμα για τον Μπογκοσιάν. Η Μίλαν βρίσκεται κοντά στην απόκτηση του «10αριού» της Μπόκα Τζούνιορς, Αργεντινού Ραμόν Ρικουέλμε, ενώ ο συμπαίκτης του Μαρτίν Παλέρμο αναμένεται να συνεχίσει ή στη Νάπολι, ως δανεικός, ή σε μια από τις Ουέστ Χαμ, Τσέλσι. Η Λάτσιο έχασε τον Στάνκοβιτς για 2 μήνες (μηνίσκο) και ξαναχτύπησε την πόρτα της Μπαρτσελόνα για τον Ολλανδό Μπουντεβάιν Ζέντεν.
