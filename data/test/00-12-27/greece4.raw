Το νέο σύστημα εισαγωγής στα ΑΕΙ και ΤΕΙ προσέβαλαν, με προσφυγές που κατέθεσαν
στο Συμβούλιο της Επικρατείας, δεκάδες αποτυχόντες υποψήφιοι, οι οποίοι υποστηρίζουν ότι παραβιάσθηκαν οι συνταγματικές διατάξεις περί ισότητας. 
 Η θεαματική άνοδος των βάσεων, που παρατηρήθηκε κατά την ανακοίνωση των αποτελεσμάτων εισαγωγής τον περασμένο Σεπτέμβριο, σε συνδυασμό με διάταξη του νόμου Αρσένη είχε σαν αποτέλεσμα να μείνουν εκτός ΑΕΙ και ΤΕΙ πολλοί υποψήφιοι
που είχαν υψηλές βαθμολογίες. Ορισμένοι από τους υποψήφιους αυτούς προσέφυγαν στο ανώτατο δικαστήριο, διότι, όπως υποστηρίζουν, δεν διασφαλίστηκε η αρχή των
ίσων ευκαιριών για όλους σε σχέση με τον αριθμό των σχολών που έπρεπε να δηλώσουν στα μηχανογραφικά τους δελτία. Ο νόμος 2525/97 της μεταρρύθμισης του Γ. Αρσένη έδινε στους υποψήφιους τη δυνατότητα να δηλώσουν στα μηχανογραφικά τους δελτία μέχρι και όλα τα τμήματα δύο επιστημονικών πεδίων. Εθετε όμως τον εξής περιορισμό. Ενας υποψήφιος που δεν πετύχαινε στη σχολή της πρώτης του επιλογής και επιθυμούσε να δώσει ξανά εξετάσεις για να βελτιώσει τη βαθμολογία
του, δεν είχε το δικαίωμα να εγγραφεί στη σχολή των ΑΕΙ ή των ΤΕΙ που πέτυχε. Για παράδειγμα, κάποιος που ήθελε να περάσει σε ιατρική σχολή αλλά λόγω της βαθμολογίας του εισήχθη σε φαρμακευτική σχολή, είχε δύο επιλογές. Ή να εγγραφεί στη φαρμακευτική σχολή και να χάσει το δικαίωμα να ξαναδώσει εξετάσεις ή, εφόσον ήθελε να ξαναδοκιμάσει για να μπει στην Iατρική, να μην εγγραφεί στη Φαρμακευτική. Δεν κατοχύρωνε δηλαδή τη φοίτησή του σε καμία σχολή.
 Γνωρίζοντας τη διάταξη αυτή, μερίδα υποψηφίων δεν δήλωσε όλες τις σχολές που είχε δικαίωμα αλλά τις σχολές της πρώτης τους επιλογής. Επιπλέον, οι υποψήφιοι
ήδη πριν συμπληρώσουν τα μηχανογραφικά τους δελτία ήξεραν τον βαθμό του απολυτηρίου τους. Ετσι, οι μαθητές με βαθμό απολυτηρίου πάνω από 18 δήλωσαν μόνο τις σχολές που πραγματικά ήθελαν να εγγραφούν, αλλά με την άνοδο των βάσεων έμειναν εκτός της τριτοβάθμιας εκπαίδευσης. 
 Μετά την ανακοίνωση των αποτελεσμάτων στα τέλη Σεπτεμβρίου, ο νέος υπουργός Παιδείας Π. Ευθυμίου στα πλαίσια βελτιωτικών ρυθμίσεων ήρε την παραπάνω απαγορευτική διάταξη και έτσι από την επόμενη χρονιά οι υποψήφιοι έχουν το δικαίωμα να εγγραφούν σε όποια σχολή πετύχουν και ταυτόχρονα θα μπορούν να δίνουν εξετάσεις όσες φορές θέλουν για να βελτιώσουν τη βαθμολογία τους, προκειμένου να πετύχουν στη σχολή της πρώτης τους επιλογής. Η αλλαγή του νόμου, όπως υποστηρίζουν οι προσφεύγοντες, δημιούργησε ανισότητα μεταξύ των υποψηφίων, καθώς αυτοί που δήλωσαν περιορισμένο αριθμό σχολών (λαμβάνοντας υπόψιν τη διάταξη Αρσένη) δεν κατάφεραν να εισαχθούν στην τριτοβάθμια εκπαίδευση, αν και συγκέντρωσαν υψηλή βαθμολογία, ενώ εκείνοι που δηλωσαν πολλές σχολές, πέρασαν τελικά στα ΑΕΙ, παρ' όλο που η βαθμολογία τους ήταν χαμηλή. Και για να αρθεί η ανισότητα αυτή, ζητούν τώρα να τους παρασχεθεί το δικαίωμα να υποβάλουν νέα μηχανογραφικά δελτία.
