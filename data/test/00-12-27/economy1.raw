 Το Χρηματιστήριο εισέρχεται από σήμερα αισίως στην τελευταία «κουτσή» εβδομάδα
του 2000 -τρεις συνεδριάσεις με τη σημερινή- χωρίς να αναμένονται φυσικά θεαματικές ανακατατάξεις σε ένα κατεξοχήν μίζερο σκηνικό που έχει στηθεί καθ' όλη τη διάρκεια του χρόνου κι έχει κοστίσει μόνο σε επίπεδο γενικού δείκτη απώλειες άνω του 41%. 
 Ο Δεκέμβριος ακολουθεί κατά πόδας το Νοέμβριο, που πέρασε στη χρηματιστηριακή ιστορία ως ένας από τους χειρότερους μήνες του χρόνου, τόσο από πλευράς όγκου συναλλαγών όσο και από πλευράς επιπέδου τιμών. Μέσα στο μήνα αυτό καταγράφτηκαν οι ελάχιστες επιδόσεις, έτους με το δείκτη να κατέρχεται στις 3.213 μονάδες, ενώ η μέση αξία συναλλαγών υποχώρησε κοντά στα 53 δισ. δρχ. έναντι 73 δισ. δρχ., στα οποία είχε διαμορφωθεί ο τζίρος κατά το μήνα Οκτώβριο. 
 Πολλοί πίστευαν στη χρηματιστηριακή αγορά ότι κατά τη διάρκεια του τελευταίου μήνα του έτους θα μπορούσε να σημειωθεί αντιστροφή του κλίματος, με τη βοήθεια
τόσο των τραπεζών, που κατά παράδοση στο διάστημα αυτό εντείνουν τις προσπάθειές τους, προκειμένου να βελτιώσουν την εικόνα των ετήσιων ισολογισμών
τους, αλλά και του διεθνούς κλίματος, που φάνηκε να αλλάζει προς το καλύτερο κατά τις αμέσως προηγούμενες ημέρες. Ωστόσο, οι εξελίξεις διέψευσαν για μια ακόμη φορά τους αισιόδοξους, καθώς η Σοφοκλέους δεν μπόρεσε -παρά τον τεράστιο
όγκο των προσυμφωνημένων πακέτων που «έβρεχε» καθημερινά- να ξεφύγει από τη χειμερία νάρκη και από το τέλμα στο οποίο έχει περιπέσει. 
 Φτάνουμε έτσι στα τελευταία μέτρα πριν από το νήμα, με το Χρηματιστήριο να μην
ελπίζει ούτε καν στην τελευταία μείωση επιτοκίων από πλευράς Τραπέζης Ελλάδος (ενδεχομένως η απόφαση για μείωση κατά μία μονάδα να ληφθεί και σήμερα, δεδομένου ότι δεν υπάρχει άλλος χρόνος), διατηρώντας ωστόσο κάποια αποθέματα αισιοδοξίας ότι ενδέχεται να ξεκινήσει ένας κύκλος σταδιακής βελτίωσης από τα μέσα του ερχόμενου μήνα ή ακόμη και από το Φεβρουάριο. 
 Βεβαίως, η ιστορία του ελληνικού Xρηματιστηρίου κατά το τελευταίο 15μηνο βρίθει από ημερομηνίες εντός των οποίων αναπτύσσονται (ή και καλλιεργούνται στους επενδυτές) ελπίδες ανάκαμψης, αλλά δυστυχώς διαψεύδονται παταγωδώς και κάθε φορά μετατίθενται για το...μέλλον.
 Από την ερχόμενη Τετάρτη 3 Ιανουαρίου, με την πρώτη συνεδρίαση του νέου έτους δηλαδή, οι συνεδριάσεις στο ελληνικό Xρηματιστήριο θα γίνονται πλέον σε ευρώ, κάτι που πέραν της συμβολικής σημασίας τους θα έχει και πρακτικό αντίκτυπο. Και τούτο διότι η Σοφοκλέους ανοίγει πλέον τη σελίδα όχι μόνο των ώριμων αγορών (που θα επιβεβαιωθεί και με την αναμενόμενη αναβάθμισή της από μεγάλους
αξιολογητικούς οίκους), αλλά και μιας αγοράς που θα κινείται εντός του ενιαίου
ευρωπαϊκού χώρου, με όσα θετικά ή και αρνητικά αυτό συνεπάγεται. 
 Με λίγα λόγια το ελληνικό Xρηματιστήριο και να θέλει δεν θα μπορεί πια να διέπεται από εσωστρέφεια, αφού εκ των πραγμάτων θα επηρεάζεται, όσο περίπου και τα χρηματιστήρια των υπόλοιπων 14 χωρών της Ευρωπαϊκής Ενωσης από γεγονότα
που αφορούν την πορεία του ευρώ ή τη συνολική οικονομική δυναμική της Ενωμένης
Ευρώπης, παρέχοντας στους επενδυτές του πολύ μεγαλύτερες δυνατότητες επιλογών.
