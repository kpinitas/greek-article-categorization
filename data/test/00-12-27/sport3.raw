Με τον πλέον κατηγορηματικό τρόπο, ο Ρόμπι Φάουλερ διέψευσε τα σενάρια «αποχώρησής» του από τη Λίβερπουλ, σε συνέντευξη που παραχώρησε στη «Mirror». Ο 26χρονος επιθετικός ξεκαθάρισε ότι ποτέ δεν του πέρασε από το μυαλό να φύγει από την ομάδα που τον ανέδειξε, έστω κι αν φέτος έχει χάσει τη θέση του βασικού. 
 «Πολλά ακούγονται τον τελευταίο καιρό, όμως το μόνο που σκέφτομαι είναι να ξαναβρώ τον καλό μου εαυτό και να επανέλθω στην ενδεκάδα της Λίβερπουλ. Ούτε καν έχω σκεφθεί το ενδεχόμενο να πάω σε κάποια άλλη ομάδα. Δεν μου πέρασε από το μυαλό. Είχα μείνει εκτός γηπέδων για μεγάλο χρονικό διάστημα και ο προπονητής μού είπε ότι χρειάζεται να δουλέψω σκληρά», είπε ο διεθνής επιθετικός. 
 Επίσης, αναφέρθηκε και στους οπαδούς των «κόκκινων» που τον αποθέωσαν όταν μπήκε ως αλλαγή το Σάββατο στο θριαμβευτικό 4-0 επί της Αρσεναλ. «Είναι υπέροχο συναίσθημα να αναγνωρίζουν οι φίλοι μας όσα έχω προσφέρει στην ομάδα. Το χειροκρότημά τους με συγκίνησε». 
 ΟΥΡΟΥΓΟΥΑΗ: Ενας παίκτης «θρύλος» στην ιστορία του ποδοσφαίρου της Ουρουγουάης, ο Εντζο Φραντσέσκολι, προστέθηκε στη λίστα των υποψήφιων προπονητών της Ρίβερ Πλέιτ για την νέα περίοδο. Αυτό αποκάλυψε ο αντιπρόεδρος του συλλόγου, Αλφρέντο Νταβίτσε που δήλωσε ότι στη σχετική λίστα βρίσκονται ακόμη ο τωρινός τεχνικός της ομάδας Αμέρικο Γκαγιέγκο.
 Ο Φραντσέσκολι έκλεισε στη Ρίβερ το 1998 την ποδοσφαιρική του καριέρα και είχε αναπτύξει σχέσεις «λατρείας» με τους φιλάθλους της ομάδας. Δεν έχει εργαστεί σε καμία ομάδα ως προπονητής και ίσως γι'αυτό ο Νταβίτσε διευκρίνισε ότι αποτελεί την τρίτη επιλογή, μετά τους Γκαγιέγκο και Ντίας.
 ΜΟΣΧΑ: Το Τσάμπιονς Λιγκ συνεχίζεται το Φεβρουάριο και η Σπαρτάκ Μόσχας είναι αποφασισμένη να παρουσιαστεί θεαματικά ενισχυμένη. Χθες ολοκλήρωσε την τρίτη της μεταγραφή μέσα σε λίγες ημέρες, αποκτώντας τον Ουκρανό διεθνή Εντουαρντ Τσιχμέιστρουκ από τη Λέφσκι Σόφιας. Ο 27χρονος μέσος αγωνιζόταν ως δανεικός στον βουλγαρικό σύλλογο, από την ΤΣΣΚΑ Κιέβου. Πριν από λίγες ημέρες, η Σπαρτάκ είχε αποκτήσει δύο αμυντικούς, τον Μιχαήλ Κιπριάνοφ από τη Ρόστελμας Ροστόφ και τον Ντμίτρι Μπουγκάκοφ από τη Σοκόλ Σάρατοφ.
