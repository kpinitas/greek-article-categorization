 Από τους εμπλεκομένους στο πρόβλημα, ο ένας είναι παραιτημένος πρωθυπουργός κι ο άλλος είναι πρόεδρος ενός κράτους που δεν υπάρχει. Κι οι δύο πιέζονται να ειρηνεύσουν από έναν απερχόμενο ηγέτη. Υπό αυτές τις συνθήκες, τι κατάληξη μπορεί να έχει το σχέδιο Κλίντον ως προς την αποδοχή του από τους Εχούντ Μπάρακ και Γιάσερ Αραφάτ; 
 Το σχέδιο του απερχόμενου Αμερικανού προέδρου Μπιλ Κλίντον για ειρήνευση στη Μέση Ανατολή περιλαμβάνει συμβιβασμούς σχετικά με την κυριαρχία της αραβικής ανατολικής Ιερουσαλήμ, το δικαίωμα των Παλαιστινίων προσφύγων να επιστρέψουν στο Ισραήλ και την έκταση των εδαφών που θα δοθούν στους Παλαιστινίους από τα κατεχόμενα εδάφη της Λωρίδας της Γάζας και της Δυτικής Οχθης.
 Ο Εχούντ Μπάρακ σε δηλώσεις του στο τηλεοπτικό δίκτυο «Τσάνελ Του» εμφανίστηκε έτοιμος να αποδεχτεί χωρίς αλλαγές το σχέδιο Κλίντον, υπό την προϋπόθεση ότι χωρίς αλλαγές θα το δεχτεί και ο Γιάσερ Αραφάτ. Aντιθέτως, ο ηγέτης των Παλαιστινίων υποστήριξε ότι το σχέδιο Κλίντον «δεν αίρει τα εμπόδια» για την ειρήνευση στην περιοχή. Πρόσθεσε, πάντως, ότι η παλαιστινιακή πλευρά είναι ανάγκη «να εξετάσει σε βάθος τις προτάσεις προτού συμφωνήσει», αφού κατά τη γνώμη του πολλές από αυτές είναι παρόμοιες με εκείνες που είχαν κατατεθεί στη διάσκεψη κορυφής του Καμπ Ντέιβιντ, τις οποίες οι Παλαιστίνιοι είχαν απορρίψει. Τα δύο μέρη έχουν περιθώριο μέχρι σήμερα για να απαντήσουν κατά πόσο οι προτάσεις μπορούν να αποτελέσουν αντικείμενο περαιτέρω διαλόγου.
 Ο Μπάρακ, φυσικά, έχει πρόσθετους λόγους να επιθυμεί την ευόδωση των πρωτοβουλιών Κλίντον. Προχθές δημοσιεύτηκε η πιο πρόσφατη δημοσκόπηση εν όψει των εκλογών για ανάδειξη πρωθυπουργού στο Ισραήλ, σύμφωνα με την οποία ο ηγέτης του δεξιού κόμματος Λικούντ, Αριέλ Σαρόν, προηγείται του Μπάρακ, αλλά ένα μεγάλο μέρος της διαφοράς θα μπορούσε να καλυφθεί, αν ο Μπάρακ πετύχαινε μια βιώσιμη συμφωνία ειρήνευσης με τους Παλαιστινίους. Συγκεκριμένα, αν δεν υπάρξει συμφωνία ο Σαρόν προηγείται με 38% έναντι μόλις 24% του Μπάρακ, αριθμοί που γίνονται σε περίπτωση ειρήνευσης 37% και 33% αντίστοιχα, με ένα 17% αναποφάσιστους κι ένα 13% που δηλώνει ότι θα απέχει.
 Στο ζατρίκιο των διαπραγματεύσεων διεκδικούν το δικό τους χώρο ο πρόεδρος της Αιγύπτου, Χόσνι Μουμπάρακ (ο οποίος συζήτησε τηλεφωνικά με τον Κλίντον λεπτομέρειες των διαβουλεύσεων επί του σχεδίου ειρήνευσης) και ο βασιλιάς της Ιορδανίας, Αμπντάλα, με τον οποίο ίσως συναντηθεί ο Μπάρακ, μετά τις συζητήσεις που θα έχει αύριο με τον Μουμπάρακ. Ωστόσο, ο Μπάρακ αντιμετωπίζει ισχυρή αντίδραση στο εσωτερικό του Ισραήλ, καθώς τόσο ο δεξιός πρώην πρωθυπουργός Βενιαμίν Νετανιάχου χαρακτήρισε «ανεύθυνη» την ενδεχόμενη συμφωνία με τους Παλαιστινίους όσο και ο δεξιός δήμαρχος της Ιερουσαλήμ, Εχούντ Ομέρτ, κατηγόρησε τον Μπάρακ για «ψεύδη ενώπιον του έθνους».
 Κατά τα λοιπά, οι αψιμαχίες συνεχίστηκαν στη Δυτική Οχθη, ενώ η παλαιστινιακή αστυνομία απελευθέρωσε τον Αντέλ Αζίζ Ρανταεζί, κορυφαίο στέλεχος της Χαμάς. Προχθές βρέθηκε έξω από τη Ραμάλα το ακρωτηριασμένο σώμα ενός Παλαιστινίου.
