Χρονιά της χρηματιστηριακής «φούσκας» θα μπορούσε κάλλιστα να επονομαστεί το 2000. Υστερα από μία δεκαετία ξέφρενων αποδόσεων, οι αμερικανικοί χρηματιστηριακοί δείκτες μετρούν μεγάλες απώλειες, με πρώτον και καλύτερο τον επονομασθέντα και δείκτη της «διεθνούς κερδοσκοπίας», το Nasdaq.
 Οταν, βέβαια, έμπαινε το 2000, κανένας δεν τολμούσε να φανταστεί πως η ευφορία dot.com θα κατέληγε σε ένα από τα χειρότερα χρηματιστηριακά Bατερλό των τελευταίων ετών. Και μάλιστα ύστερα από μιά πενταετία, που οι διψήφιες χρηματιστηριακές αποδόσεις φάνταζαν «καθεστώς» για τη Γουόλ Στριτ και τα περισσότερα ανεπτυγμένα χρηματιστήρια του κόσμου.
 Το παράδοξο, ενδεικτικό του πόσο μεγάλη ήταν η «φούσκα» dot.com είναι ότι τις περιόδους 1997 και 1998, που τα χρηματιστήρια μαστίζονταν από αλλεπάλληλες κρίσεις (ασιατική κρίση, υποτίμηση στη Ρωσία και τη Βραζιλία), και οι τρεις βασικοί δείκτες της Γουόλ Στριτ, έκλεισαν τελικά με σημαντικές ανόδους (βλέπε σχετικό πίνακα).
 Για παράδειγμα, ο Ντάου Τζόουνς, έκλεισε, το 1997, με ετήσια άνοδο 22, 64%, το 1998 με άνοδο 16, 1% και το 2000 επίσης με άνοδο, 25, 2%. Τώρα ο δείκτης που έκανε πολλούς προφήτες να μιλούν για «Ντάου Τζόουνς 16.000 ή 32.000 μονάδες! » (τίτλος δημοφιλούς βιβλίου πέρυσι στην Αμερική), μετρά απώλειες, τέσσερις ημέρες πριν από την εκπνοή του 2000, 8, 7%.
 Ο Nasdaq, που σαγήνεψε τους μύστες της «νέας οικονομίας», που διετείνεντο ότι οι επιχειρήσεις Iντερνετ κ.λπ., δεν επηρεάζονται από υφέσεις της οικονομίας και παραδοσιακές αποτιμήσεις (Ρ/Ε), χάνει 42, 3%, και πάνω από 50% από το ρεκόρ
του Μαρτίου. Ο δείκτης-βαρόμετρο των νέων τεχνολογιών βρίσκεται σήμερα στο χαμηλότερο επίπεδο από το Μάρτιο του 2000.
 Η μετοχή της εταιρείας Priceline.com, για παράδειγμα, που πωλούσε αεροπορικά εισητήρια έως είδη παντοπωλείου, μέσω του Ιντερνετ, έχει πέσει κάτω από το ένα
δολάριο, από τα 104, 25 δολ., που ήταν η ανώτατη τιμή έτους.
 Ακόμη και η μετοχή του γνωστού ηλεκτρονικού βιβλιοπωλείου Amazon έχει υποχωρήσει στα 15 δολ., από 102 δολ., που ήταν η ανώτατη τιμή έτους.
 Η πανωλεθρία των αμερικανικών αγορών δεν άφησε ανεπηρέαστες τις περισσότερες αγορές του κόσμου, αφού μεγάλο μέρος της χρηματιστηριακής ανόδου του 2000, αρχές 2000, στηριζόταν στις μετοχές Iντερνετ, αλλά και τηλεπικοινωνιών, μίντια
 Το χρηματιστήριο του Λονδίνου υποχωρεί κατά 12%, της Φρανκφούρτης κατά 10, 1% και του Παρισιού κατά 2, 93%. Στην Ασία, το χρηματιστήριο του Τόκιο έχει υποχωρήσει κατά 26%.
 Και βέβαια, όσα δώρα και να φέρει ο Αγιος Βασίλης, τέσσερις ημέρες δεν είναι αρκετές για να αλλάξουν ριζικά, την απογοητευτική εικόνα, που παρουσιάζουν οι αποδόσεις των περισσότερων χρηματιστηριακών δεικτών. Ιδίως για το νέο αστέρι, το Nasdaq, το 2000 θα είναι η χειρότερη από την ίδρυσή του το 1971.
 Με δεδομένο ότι κανείς δεν γνωρίζει ακόμη το πόσο θα επηρεάσουν την αμερικανική οικονομία οι χρηματιστηριακές απώλειες και το τι θα κάνει τελικά το Fed, με τα επιτόκια, δύσκολα ρισκάρει κανείς να κάνει προβλέψεις για το 2001.
 Το μόνο που τολμούν... να προβλέψουν για το 2001οι διάφοροι «γκουρού» είναι ότι δύσκολα θα επιτευχθούν αποδόσεις σαν αυτές της προηγούμενης πενταετίας και
ότι οι χρηματιστηριακές αποτιμήσεις θα έχουν μεγαλύτερη σχέση με την οικονομική πραγματικότητα.
 Ισως λόγω Μπους να ευνοηθούν και οι μετοχές των παραδοσιακών φαρμακοβιομηχανιών και καπνοβιομηχανιών, καθώς ο νέος Αμερικανός πρόεδρος θεωρείται «προστάτης» τους.
