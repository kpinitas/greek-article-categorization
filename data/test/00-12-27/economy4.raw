 Ανεπαίσθητα ή και αρνητικά είναι τα εισοδηματικά οφέλη μισθωτών και συνταξιούχων από το νέο χρόνο.
 Κι αυτό γιατί το κέρδος που θα είχαν από τη μειωμένη παρακράτηση φόρου, λόγω της αύξησης του αφορολόγητου και της τιμαριθμοποίησης της φορολογικής κλίμακας, αντισταθμίζεται από τις εισοδηματικές αυξήσεις.
 Σύμφωνα με υπολογισμούς της «Ε», η πλειονότητα των μισθωτών (σ.σ. τα παραδείγματα αφορούν αποδοχές δημοσίων υπαλλήλων) θα έχει αυξημένη παρακράτηση
φόρου από την 1η Ιανουαρίου και μόνο σε ελάχιστες περιπτώσεις, με πολύ χαμηλά ή πολύ υψηλά εισοδήματα, διαπιστώνεται μείωση της παρακράτησης.
 Η μείωση του παρακρατούμενου φόρου φτάνει μέχρι και 7, 7% στο παράδειγμα του μισθωτού με ένα παιδί, ενώ κυμαίνεται γύρω στο 2, 5% για όσους έχουν υψηλές μηνιαίες αποδοχές. Το τελευταίο αποδίδεται κυρίως στη μείωση του ανώτατου συντελεστή φορολόγησης από το 45% στο 42, 5%.
 Η μεγάλη πλειονότητα των μισθωτών θα τύχει αυξημένης παρακράτησης φόρου σε ποσοστό που ξεκινάει από 1, 3% στο παράδειγμα μισθωτού χωρίς παιδιά με μηνιαίες
αποδοχές 250.000 δρχ. (σ.σ. ποσό μετά την αφαίρεση των ασφαλιστικών εισφορών) από την 1η Ιανουαρίου 2001. Η αύξηση της παρακράτησης φτάνει έως και 3, 8% στο παράδειγμα του μισθωτού με δύο παιδιά και μηνιαίες αποδοχές 321.429 δρχ. από το νέο έτος.
 Η τιμαριθμοποίηση κατά 5% της φορολογικής κλίμακας και η αύξηση του αφορολόγητου δεν ήταν αρκετά για να αντισταθμίσουν τις εισοδηματικές αυξήσεις (σ.σ. 4% για δημόσιους υπαλλήλους και για τους ιδιωτικούς υπαλλήλους 2% από την 1η Ιανουαρίου και 1, 5% από την 1η Ιουλίου του 2001), ώστε να υπάρξει πραγματικό όφελος στις μηνιαίες αποδοχές μισθωτών και συνταξιούχων. Ετσι, αρκετοί φορολογούμενοι, λόγω της αύξησης των αποδοχών τους, αλλάζουν κλιμάκιο εισοδήματος (σ.σ. στη φορολογική κλίμακα), με αποτέλεσμα το επιπλέον ποσόν που
θα απολαμβάνουν από την 1η Ιανουαρίου 2001 να φορολογείται με υψηλότερο συντελεστή.
 Τι πρέπει να γνωρίζουν μισθωτοί και συνταξιούχοι από τις αποδοχές των οποίων παρακρατείται το σύνολο του φόρου; Ο φόρος υπολογίζεται στο μηνιαίο καθαρό εισόδημα (σ.σ. συμπεριλαμβάνονται υπερωρίες, πριμ παραγωγικότητας ή παρουσίας,
προσαύξηση νυχτερινής απασχόλησης ή αργίες κ.λπ.), που απομένει μετά την αφαίρεση των νόμιμων κρατήσεων για υποχρεωτικές ασφαλιστικές εισφορές, τέλη χαρτοσήμου και εισφορά ΟΓΑ. 
 Επί του καθαρού ποσού υπολογίζεται ο φόρος παρακράτησης (σ.σ. ανά μήνα παρακρατείται το 1/14 του συνολικού ετήσιου φόρου), βάσει της φορολογικής κλίμακας και βέβαια οι εκπτώσεις φόρου λόγω παιδιών (σ.σ. αναγνωρίζονται τα ανήλικα άγαμα τέκνα, όσα σπουδάζουν μέχρι 25 ετών κ.λπ.). Σημειώνεται ότι ο φόρος μειώνεται κατά 30.000 δρχ. αν έχετε ένα παιδί, 35.000 δρχ. αν έχετε δύο,
για καθένα από αυτά, 70.000 δρχ. αν έχετε τρία για καθένα, 80.000 δρχ. για καθένα από τα τέσσερα παιδιά σας, ποσόν που προσαυξάνει κατά 10.000 δρχ. για καθένα επιπλέον παιδί. Δηλαδή, φορολογούμενος με πέντε παιδιά έχει έκπτωση φόρου 90.000 δρχ. για το καθένα, ήτοι συνολικά 450.000 δρχ. για το σύνολο των παιδιών του.
 Επιπλέον, το ποσόν του φόρου που απομένει μετά τις εκπτώσεις λόγω παιδιών (σ.σ. δεν αφαιρούνται κατά την παρακράτηση οι εκπτώσεις για ανάπηρους και όσους εργάζονται στην παραμεθόριο), μειώνεται και κατά 2, 5%, λόγω προκαταβολής.
 Οι συνταξιούχοι πρέπει να γνωρίζουν ότι η παρακράτηση βάσει της φορολογικής κλίμακας αφορά μόνο την κύρια σύνταξή τους και στην περίπτωση της επικουρικής ο παρακρατούμενος φόρος υπολογίζεται με συντελεστή 5% για ετήσιες καθαρές αποδοχές μέχρι 600.000 δρχ., 10% αν υπερβαίνει τις 600.000 δρχ. και 15% αν είναι πάνω από 1, 4 εκατ. δρχ.
 Με συντελεστή 20% φορολογούνται αυτοτελώς τα αναδρομικά, οι υπερωρίες, τα επιδόματα και οι προσθετες αμοιβές, ενώ για όσους εργάζονται με ημερομίσθιο παρακρατείται φόρος 3% στο ακαθάριστο ποσόν του ημερομισθίου άνω των 8.000 δρχ. και αποδίδεται χαρτόσημο 1% και εισφορά υπέρ ΟΓΑ 20%.
