 Ετοιμη να απαντήσει, σε περίπτωση ανάπτυξης της σχεδιαζόμενης από την προεδρία
Μπους αμερικανικής αντιπυραυλικής ομπρέλας, δηλώνει η Ρωσία, που κατηγορεί τις
ΗΠΑ ότι μοναδική τους επιθυμία είναι να κυριαρχήσουν στον κόσμο.
 Οπως ανακοίνωσε ο Ρώσος υπουργός Αμυνας, Ιγκόρ Σεργκέγεφ, «έχουμε ετοιμάσει μια σειρά διαφορετικών απαντήσεων για να διασφαλίσουμε την εθνική ασφάλεια, αν
οι ΗΠΑ αναπτύξουν το εθνικό σύστημα αντιπυραυλικής προστασίας».
 Ο Ρώσος υπουργός παρατήρησε ότι δεν υπάρχει άλλος λόγος για την ανάπτυξη του συστήματος αυτού πέρα «από τη φιλοδοξία των Αμερικανών να κυριαρχήσουν, από στρατηγική άποψη, στον κόσμο». Εκτιμά ακόμα ότι ο λόγος που επικαλούνται οι ΗΠΑ, δηλαδή η απειλή πυραυλικής επίθεσης από ένα «κράτος-παρία», όπως το Ιράν ή η Βόρεια Κορέα, «δεν είναι ρεαλιστικός» και η ανάπτυξη του συστήματος έχει «έναν αντιρωσικό προσανατολισμό».
 Αναφερόμενος στις μέχρι τώρα σχέσεις της Μόσχας με την Ουάσιγκτον, ο Σεργκέγεφ
εκτιμά ότι σημαδεύτηκαν από μεγάλο «έλλειμμα εμπιστοσύνης» και χαρακτηρίζει τη
διεύρυνση του ΝΑΤΟ προς τις χώρες της ανατολικής Ευρώπης «μεγάλο πολιτικό λάθος».
 «Η Ρωσία και το ΝΑΤΟ είναι οι δύο μεγάλοι παράγοντες» της ευρωπαϊκής και της παγκόσμιας σκηνής και «δεν μπορούν να αγνοήσουν τα αμοιβαία συμφέροντά τους», προσθέτει.
 Στις ΗΠΑ η έκθεση «Παγκόσμιες Τάσεις 2015», που συντάχθηκε υπό την αιγίδα της CIA και αναφέρεται στα μελλοντικά προβλήματα ασφάλειας στον κόσμο, προβλέπει ότι η επόμενη δεκαετία θα βρει τον πλανήτη πιο ασταθή και με μεγαλύτερο πληθυσμό. Προβλέπει ακόμα ότι ο ρόλος των ΗΠΑ θα παραμείνει κεντρικός, όμως πολλά κράτη δεν θα είναι διατεθειμένα να ακολουθήσουν αυτόν τον ηγετικό ρόλο των ΗΠΑ.
 Η έκθεση προβλέπει ότι ο παγκόσμιος πληθυσμός, που σήμερα είναι 6, 1 δισεκατομμύρια άνθρωποι, θα αυξηθεί στα 7, 2 δισεκατομμύρια το 2015, κυρίως διότι οι άνθρωποι θα ζουν περισσότερο. Η μεγαλύτερη αύξηση πληθυσμού θα σημειωθεί στις αναπτυσσόμενες χώρες, όπου τα πολιτικά συστήματα είναι ασταθή. Το αποτέλεσμα θα είναι μεγάλη αύξηση του πληθυσμού στις αστικές περιοχές και αύξηση της πολτικής αστάθειας.
 Θα υπάρξουν βέβαια εξαιρέσεις από την τάση αυτή. Στη Ρωσία, για παράδειγμα, μια κατεστραμμένη οικονομία θα σημαίνει και τη συνέχιση των πρόωρων θανάτων από τον αλκοολισμό, το AIDS και άλλες ασθένειες κι ένα μικρότερο ποσοστό γεννήσεων. Το αποτέλεσμα θα είναι ότι ο πληθυσμός της Ρωσίας, που σήμερα είναι
140 εκατομμύρια, να πέσει κάτω από τα 130 εκατομμύρια.
 Η ρωσική επιρροή στην περιοχή της θα μειωθεί, ενώ ορισμένοι από τους γείτονες της Ρωσίας στην κεντρική Ασία θα συνεχίσουν να αυξάνουν τον πληθυσμό τους και την πολιτική τους επιρροή.
 Στην έκθεση αναφέρεται ακόμη ότι κυβερνήσεις κρατών, όπως οι ΗΠΑ, θα συνεχίσουν να παίζουν σημαντικό ρόλο στην αντιμετώπιση διεθνών προβλημάτων. Ταυτόχρονα όμως, άλλοι παράγοντες -οι διάφορες εθνικο-πολιτισμικές παραδόσεις,
η ελεύθερη ροή της πληροφορίας μέσω των Η/Υ και η μαζική μετανάστευση, σε μεγάλο βαθμό παράνομη- θα μπουν επίσης στο παιχνίδι, μερικές φορές συγκρουόμενες με την πολιτική των ΗΠΑ, ιδιαίτερα μάλιστα με τη γραμμή του απομονωτισμού στις εξωτερικές υποθέσεις, που φαίνεται να πρεσβεύει η κυβέρνηση
 Επιπλέον, θα υπάρξουν αυξανόμενες περιφερειακές αμφισβητήσεις του πρώην κυρίαρχου ρόλου των ΗΠΑ από την Κίνα, τη Ρωσία, την Ινδία, το Μεξικό, τη Βραζιλία, καθώς και από την Ε.Ε.
