 Εως τη Νότια Αμερική έχει απλώσει τα πλοκάμια του ο Ολυμπιακός για την ανεύρευση ξένου προπονητή. Μετά τον Αργεντίνο τεχνικό της Μπόκα Τζούνιορς Κάρλος Μπιάνκι, που προτάθηκε από μάνατζερ στην πειραϊκή ομάδα, οι «ερυθρόλευκοι» κινούνται και για άλλον προπονητή.
 Σύμφωνα με την εφημερίδα της Ουρουγουάης «Ελ Παΐς», ο Ολυμπιακός έχει προχωρήσει σε πρόταση στον Χούγκο ντε Λεόν, μέσω του πρακτορείου του μάνατζερ Πάκο Καζάλ, και εξετάζει σοβαρά την πρόταση του πρωταθλητή Ελλάδας.
 Το «γκρούπο Καζάλ» είναι το πρακτορείο που ουσιαστικά έφερε στον Ολυμπιακό τον Γκαμπριέλ Αλβεζ από την Νασιονάλ του Μοντεβιδέο το περασμένο καλοκαίρι, καθώς ήταν εκείνο που έκανε τις επαφές με τον Γιώργο Λούβαρη στην Ιταλία και φαίνεται πως ο Σωκράτης Κόκκαλης έχει απευθυνθεί και στον Πάκο Καζάλ (ίσως ο μεγαλύτερος μάνατζερ στη Νότια Αμερική) για να του βρει προπονητή, είτε για τον Ιανουάριο, είτε για το καλοκαίρι.
 H μετεγγραφολογία στον Ολυμπιακό, δηλαδή, καλά κρατεί, παρά το γεγονός ότι ο Κόκκαλης βρίσκεται στην Ελβετία για ολιγοήμερες διακοπές, αλλά έκανε τις δηλώσεις του πριν από περίπου δέκα μέρες για τον Τάκη Λεμονή ότι «πάμε μαζί ώς το καλοκαίρι».
 Στο χθεσινό της δημοσίευμα η «Ελ Παΐς» έγραψε ότι ο Ουρουγουανός Χούγκο ντε Λεόν «έχει προτάσεις από τη Νασιονάλ του Μοντεβιδέο, τη Ρίβερ Πλέιτ, ένα σύλλογο της Βραζιλίας και από την Ελλάδα, την οποία εξετάζει σοβαρά και πρέπει να απαντήσει σήμερα αύριο για τις δύο πρώτες». Οσο για τη Βραζιλία και την Ελλάδα ο Λεόν είπε: «Μπορεί να πάω, μπορεί και όχι».
 Στον Ολυμπιακό πάντως, ήδη έχουν αρχίσει να ασχολούνται για τον αγώνα με τον Ηρακλή στο Καυταντζόγλειο στις 3 Ιανουαρίου, με τον Τάκη Λεμονή να το θεωρεί ένα από τα δύσκολα παιχνίδια του πρωταθλήματος. «Θέλουμε να ξεκινήσουμε με νίκη τη νέα χρονιά και μάλιστα, με έναν αντίπαλο όπως είναι ο Ηρακλής. Αλλοι θεωρούν το παιχνίδι έως άλμα τίτλου και σίγουρα είναι ένας αγώνας-κλειδί για το πρωτάθλημα. Μας περιμένει ένας πολύ δυνατός και φιλόδοξος Ηρακλής, αλλά δεν είναι το μόνο δύσκολο παιχνίδι μέσα στον Ιανουάριο.
 Οι ποδοσφαιριστές θα πρέπει να έχουν στο μυαλό τους και τα δύο παιχνίδια με την ΑΕΚ στο κύπελλο, ενώ και τα ματς με τον Πανιώνιο και τον Αθηναϊκό δεν είναι εύκολα. Περιμένω αύριο όλα τα παιδιά στου Ρέντη για να ξεκινήσουμε την προετοιμασία μας για τον αγώνα με τον Ηρακλή. Το Αιγάλεω πριν λίγες μέρες μας έδωσε ένα καλό μάθημα το οποίο δεν έχουμε ξεχάσει. Πρέπει να παραμείνουμε προσγειωμένοι έως το τέλος της περιόδου».
 Ολοι οι «ερυθρόλευκοι» (και οι ξένοι) θα πρέπει να δώσουν σήμερα το παρών στις 4.30 μ.μ. στο Ρέντη, ενώ αύριο και μεθαύριο θα περάσουν από εργομετρικές εξετάσεις, αλλά και λιπομετρήσεις. Σύμφωνα με το πρόγραμμα που έχει καταρτίσει ο Λεμονής, οι παίκτες του Ολυμπιακού δεν θα έχουν ρεπό στο εξής και μάλιστα, θα κάνουν πρωτοχρονιά στο Ρέντη. «Δεν έχουμε περιθώρια για άλλη ξεκούραση, γιατί μας περιμένουν δύσκολα παιχνίδια» εξήγησε ο προπονητής του Ολυμπιακού, ο οποίος θα έχει το μεσημέρι ομιλία στους ποδοσφαιριστές.
 Ο Λεμονής αναμένεται να έχει στη διάθεσή του για τον αγώνα με τον Ηρακλή και Τζιοβάνι, Λουτσιάνο, Μαυρογενίδη, οι οποίοι αντιμετωπίζουν προβλήματα τραυματισμών.
 *Η «Gazzeta dello Sport» έγραψε την Κυριακή ότι «ο Ολυμπιακός δεν τα βρήκε με την Ιντερ και ο Γεωργάτος δεν θέλει να γυρίσει στην Ιντερ», ενώ την ίδια μέρα η «Κοριέρε ντέλο Σπορτ» ανέφερε ότι «την πρώτη εβδομάδα του Ιανουαρίου θα τελειώσει η μετεγγραφή του Γεωργάτου στην Ιντερ». Από την πειραϊκή ΠΑΕ υποστήριξαν ότι «δεν υπάρχει θέμα παραχώρησης του Γεωργάτου στον ιταλικό σύλλογο».
