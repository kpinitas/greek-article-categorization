 Ποσόστωση υπέρ των γυναικών (κατά το 1/3) στις δημοτικές και νομαρχιακές εκλογές του 2002 προωθεί δυναμικά η υπουργός Εσωτερικών και Δημόσιας Διοίκησης
 Hδη ανακοίνωσε την πρόθεσή της να θεσπίσει νομοθετικά τη συγκεκριμένη ρύθμιση,
στην άτυπη σύνοδο των αρμόδιων υπουργών που πραγματοποιήθηκε προχθές στο Παρίσι, για θέματα της ισότητας της Ευρωπαϊκής Ενωσης.
 Οπως είναι γνωστό, εντελώς πρόσφατα ψηφίστηκε η καθιέρωση ποσόστωσης κατά το 1/3 στα συλλογικά όργανα του Δημοσίου και των ΟΤΑ, ύστερα από σχετική εισήγηση
της γραμματέως Ισότητας Εφης Μπέκου, την οποία αποδέχτηκε η κ. Παπανδρέου.
 Η κ. Παπανδρέου, μιλώντας στη σύνοδο, ανακοίνωσε ότι προτίθεται να προωθήσει νομοθετική ρύθμιση για να εφαρμοστεί ποσόστωση 1/3 στην κατάρτιση των ψηφοδελτίων των δημοτικών και νομαρχιακών εκλογών και συμφώνησε στην αναγκαιότητα δημιουργίας ενός δικτύου, σε ευρωπαϊκο επίπεδο, για τη συλλογή πληροφοριών σε ό,τι αφορά τη συμμετοχή των γυναικών στα κοινά, στις χώρες της Ευρωπαϊκής Ενωσης. Πρέπει να σημειωθεί ότι στη Γαλλία είναι υποχρεωτική η κατάρτιση των ψηφοδελτίων στις εκλογές με συμμετοχή των γυναικών 50%.
 Με αφορμή την άτυπη σύνοδο, η υπουργός Εσωτερικών πραγματοποίησε επίσημη επίσκεψη στη γαλλική πρωτεύουσα, συνοδευόμενη από το γενικό γραμματέα Δημόσιας
Διοίκησης Σταύρο Καμπέλη και είχε σειρά επαφών με κυβερνητικά στελέχη και προσωπικότητες.
 Η κ. Παπανδρέου συναντήθηκε με τον Ζακ Ντελόρ στα γραφεία του Ινστιτούτου «Νοτρ Γιούροπ», το οποίο έχει ιδρύσει ο πρώην πρόεδρος της Ευρωπαϊκής Ενωσης, και συμμετέχουν στη διοικούσα επιτροπή σαράντα προσωπικότητες από όλες τις χώρες της Ευρώπης, έχει δε στόχο την ευρωπαϊκή συνοχή. Υστερα από πρόταση του κ. Ντελόρ η κ. Παπανδρέου έγινε μέλος του «Νοτρ Νταμ».
 Η υπουργός Εσωτερικών είχε συνάντηση με την υπουργό Δημόσιας Διοίκησης και Μεταρρύθμισης Μισέλ Σαπέν, με την οποία αντάλλαξαν απόψεις για τη λειτουργία της δημόσιας διοίκησης των δύο χωρών, καθώς και για την εφαρμογή συστημάτων μέτρησης της αποδοτικότητας των δημόσιων υπαλλήλων, σύνδεσης των αποδοχών με την παραγωγικότητα, ελέγχου της αποτελεσματικότητας του δημόσιου τομέα, απλούστευσης των διαδικασιών και διαχωρισμού αρμοδιοτήτων και ευθυνών μεταξύ των διάφορων βαθμίδων της διοίκησης. Οι δυο υπουργοί διαπίστωσαν την ύπαρξη κοινών προβληματισμών, παρά τις διαφορές μεταξύ των συστημάτων της διοίκησης των δύο χωρών, καθώς στόχος και των δύο πλευρών είναι η αύξηση της ικανοποίησης των πολιτών από τις υπηρεσίες του δημόσιου τομέα.
 Ο κ. Σαπέν γνωστοποίησε ότι στη συνάντηση του Στρασβούργου θα επιχειρηθεί ο καθορισμός κοινών κριτηρίων - κοινής βάσης για όλες τις χώρες-μέλη, στην εκτίμηση της ποιότητας υπηρεσιών και αξιολόγησης του ανθρώπινου δυναμικού.
 Mε τον ομόλογό της Nτανιέλ Bαγιάν η κ. Παπανδρέου συζήτησε για το γαλλικό νόμο
που προβλέπει το 50% των υποψηφίων στα ψηφοδέλτια να είναι γυναίκες και ενημερώθηκε για το γαλλικό σύστημα χρηματοδότησης των κομμάτων από το κράτος και τη νομοθεσία που απαγορεύει, από το '90, τη χρηματοδότησής τους από επιχειρήσεις.
 Στην άτυπη σύνοδο για την ισότητα (μετείχε και η επίτροπος Aννα Διαμαντοπούλου) διαπιστώθηκε ομοφωνία απόψεων που εκφράστηκε σε κοινό ανακοινωθέν, το οποίο θα υποβληθεί στο Eυρωπαϊκό Συμβούλιο Aπασχόλησης και Kοινωνικών Πολιτικών (28/11) στο Λουξεμβούργο. Οι 15 εκτιμούν ότι «εξακολουθούν οι σοβαρές ανισότητες στην εκπροσώπηση γυναικών και ανδρών στον πολιτικό, οικονομικό και κοινωνικό τομέα, παρά τις συστάσεις από το 1995 σε ευρωπαϊκό και διεθνές επίπεδο».
 Προοπτική είναι να δημιουργηθεί μέχρι το 2003 Iνστιτούτο Γυναικείου Φύλου με όλα τα στατιστικά στοιχεία, Δικτύου για τις γυναίκες στα κέντρα λήψης αποφάσεων και να προωθηθεί η συμμετοχή γυναικών σε όλα τα υπουργικά συμβούλια.
 Σημειώνεται, τέλος, ότι ο γενικός γραμματέας κ. Καμπέλης συναντήθηκε με εκπροσώπους του Γαλλικού Ινστιτούτου Κατάρτισης Στελεχών Tοπικής Aυτοδιοίκησης, καθώς και με στελέχη των ελεγκτών δημόσιας διοίκησης.
