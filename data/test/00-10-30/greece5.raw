Οι παιδικές ψυχές περισσότερο από το φαγητό έχουν ανάγκη το παιχνίδι και αυτό πρόσφεραν την Κυριακή τα μέλη του Ερυθρού Σταυρού στα προσφυγόπουλα, που λαθραία πάτησαν πριν από έντεκα μέρες το πόδι τους στη Χίο..
 Μοίρασαν μαρκαδόρους, χρώματα και πλαστελίνες στα περίπου 70 παιδιά που φιλοξενούνται σε ξενοδοχειακή μονάδα του νησιού και με τη γλώσσα του σώματος άρχισαν να παίζουν μαζί τους. Τα χαμόγελα στόλισαν τα παιδικά προσωπάκια που με ζωντανά χρώματα μετέφεραν τα όνειρα τους στο χαρτί, όπως ένα σπίτι ή ένα δέντρο.
 Τους πρόσφυγες επισκέφθηκε το μεσημέρι της Κυριακής ο Μητροπολίτης Χίου, Ψαρών
και Οινουσσών κ. Διονύσιος, που μοιράζοντας καραμέλες και μπισκότα στα παιδιά, θύμισε την παραβολή του καλού Σαμαρείτη σημειώνοντας ότι δεν ενδιαφέρει το θρήσκευμα και ο σκοπός οδικός τους είναι να επουλώσουν τις ψυχικές πληγές αλλά και τις σωματικές.
 Στα παιχνίδια πρωτοστάτησαν οι ερυθροσταυρίτισσες, που αν στα παιδιά είχαν να δώσουν αυτή τη χαρά, για τους μεγάλους είναι οι ταχυδρόμοι που μεταφέρουν τα γράμματα από το καταυλισμό των αντρών σε αυτό των γυναικών και το αντίθετο. 
 Εν τω μεταξύ περισσότεροι από 100 πρόσφυγες έχουν καταγραφεί από τα ειδικά συνεργεία της Αστυνομικής Διεύθυνσης Χίου και έχουν προωθηθεί στην Αττική. Ετσι μειώθηκε λίγο και ο αριθμός των αντρών που διαμένει σε σκηνές στο γήπεδο του Πυργίου και που τις τελευταίες ημέρες παρουσιάστηκε μικρός αριθμός κρουσμάτων ψώρας και ψωρίασης, τα οποία προσπαθούν να αντιμετωπίσουν τόσο οι γιατροί που έχουν φτάσει από την Αθήνα όσο και αυτοί του νοσοκομείου της Χίου.
 Η κατάσταση στον καταυλισμό των αντρών ήταν ιδιαίτερα άσχημη την Παρασκευή το βράδυ και το Σάββατο αφού τα νερά της βροχής μούσκεψαν αρκετά από τα στρώματα και τις κουβέρτες, ενώ η υγρασία έκανε την παγωνιά αφόρητη.
 Η κινητοποίηση και εδώ των αρμόδιων τοπικών αρχών ήταν άμεση. Εκτός τις νέες κουβέρτες που δόθηκαν και την τοποθέτηση των στρωμάτων πάνω σε παλέτες, μεταφέρθηκαν αρκετοί άντρες σε άδεια αίθουσα στο παλιό σχολείο των Αρμολίων, όπου βρίσκονται και 90 περίπου γυναικόπαιδα από το συνολικό αριθμό των 655 λαθρομεταναστών.
