Πολλά τα γκολ που έχει πετύχει ο Βασίλης Τσάρτας και στο ελληνικό αλλά και στο ισπανικό πρωτάθλημα στην τετράχρονη παρουσία του με τη φανέλα της Σεβίγια. Για το χθεσινό πάντως ήταν απόλυτος στη συνέντευξη Τύπου, μετά το ματς: «Ηταν ένα από τα ωραιότερα της καριέρας μου! ».
 Ο Τσάρτας το ευχαριστήθηκε, όπως είπε, γιατί η ΑΕΚ είχε να νικήσει από το 1995 στη Νεάπολη. «Και να 'στε σίγουροι, μέσα εδώ, λίγες ομάδες θα πάρουν βαθμό ή βαθμούς! ». Επανέλαβε ότι η ΑΕΚ εφέτος έχει υψηλούς στόχους, ότι βρίσκεται σε καλό δρόμο η ομάδα που δεν θα απογοητεύσει τους φιλάθλους της.
 «Αξίζουν συγχαρητήρια στους συμπαίκτες μου για τη σημερινή επιτυχία, για τη μεγάλη προσπάθεια που κατέβαλαν. Ο Ιωνικός έπαιξε καλά, είχε πάρει βαθμό από τον Ολυμπιακό και αυτό τον ανέβασε ψυχολογικά. Εμείς υπερβάλαμε εαυτούς. Οποτε η ΑΕΚ παίζει σοβαρά, πειθαρχημένα και με αυτοσυγκέντρωση, μπορεί να κερδίζει οποιονδήποτε αντίπαλο», είπε ακόμη το δέκα το καλό της ΑΕΚ.
 Ο Γιάννης Παθιακάκης, ως συνήθως ολιγόλογος, χαρακτήρισε «δύσκολη» τη νίκη απέναντι σε μια καλή ομάδα με δυνατή έδρα. «Συγχαρητήρια στους παίκτες μου για τους 3 βαθμούς και για το γεγονός ότι κέρδισαν δύσκολα παιχνίδια μέσα σε 3 μέρες. Εχουμε τώρα όλο το χρόνο μπροστά μας να προετοιμαστούμε για το ντέρμπι με τον Ολυμπιακό».
 Στον Ιωνικό, βαρύ το κλίμα με αρκετούς από τους οργανωμένους οπαδούς να μένουν στα σπίτια τους επειδή θεώρησαν ότι είναι ακριβά τα εισιτήρια (σε αντίθεση με τα φτηνά εισιτήρια των 1.500 περίπου οργανωμένων ΑΕΚτζήδων που γέμισαν μια εξέδρα) και πολύ κόσμο να προτιμά τις...ταράτσες και τα μπαλκόνια των πολυκατοικιών για να δει το ματς.
 «Εγινε ένα πολύ ωραίο ματς και από τις δύο ομάδες», είπε ο Ολεγκ Μπλαχίν. «Εμείς είχαμε την ευκαιρία να πετύχουμε γκολ στο πρώτο εικοσάλεπτο. Δεν τα καταφέραμε σ' αυτό το σημείο και στη συνέχεια ήταν δύσκολο να περιμένουμε ένα θετικό αποτέλεσμα. Το γκολ που πέτυχε ο Τσάρτας ήταν πολύ ωραίο. Είχα πει στους παίκτες μου να μην τον αφήνουν να σουτάρει. Μετά το 0-1 ρισκάραμε και η ΑΕΚ πέτυχε το γκολ σε μια αντεπίθεση...».
 Ο Αγγελος Βιλανάκης τόνισε ότι όποια ομάδα εβαζε πρώτη γκολ θα κέρδιζε. Χαρακτήρισε τυχερή την ΑΕΚ, ενώ θεωρεί πως αν ο Ιωνικός στη συνεχεια παίζει με το ίδιο πάθος δεν θα συναντήσει πρόβλημα.
 Να σημειωθεί ότι ο Κομπαγιάσι δυσανασχέτησε τη στιγμή της αντικατάστασής του (69ο λεπτό) και έφυγε γκρινιάζοντας προς τα αποδυτήρια. Ο Μπλαχίν τον...κατσάδιασε εξ αποστάσεως....
