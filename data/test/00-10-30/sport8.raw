 Ξύπνησε αργά ο Πανιώνιος στο χθεσινό ματς στη Νέα Σμύρνη με την Ξάνθη, με αποτέλεσμα να μείνει για 4η αγωνιστική χωρίς νίκη στο πρωτάθλημα. Οι «κυανέρυθροι», ελαφρώς καλύτεροι σε όλο το διάστημα του αγώνα, έγιναν απειλητικοί μετά το 77' (λεπτό στο οποίο έμειναν με 10 παίκτες λόγω αποβολής του Χασιώτη), αλλά δεν μπόρεσαν να... αποφύγουν το 0-0. Η Ξάνθη του Γιώργου Φοιρού, που ήρθε στην Αθήνα έχοντας ήδη 5 βαθμούς στο ενεργητικό της, ήταν αυτή που πέτυχε το σκοπό της...
 To πρώτο ημίχρονο ήταν τελείως άχρωμο... Μια κακοποίηση του ποδοσφαίρου και από τις δύο πλευρές που παίδευαν την μπάλα, χωρίς να έχουν ούτε ουσία και βέβαια χωρίς να προσφέρουν ούτε και θέαμα.
 Η Ξάνθη είχε ελαφρώς καλύτερο τρόπο ανάπτυξης από τον Πανιώνιο, χωρίς όμως και να δημιουργεί προϋποθέσεις για γκολ. Ο Πανιώνιος (ο οποίος αποδοκιμάστηκε μετά το 30') ήταν νωθρός στο μεγαλύτερο διάστημα του πρώτου μέρους. Μόνο στο τελευταίο δίλεπτο του ημιχρόνου κινήθηκε απειλητικά, με τον Πρεζέ που σούταρε για να αποκρούσει εύκολα ο Μπούτσεκ και τον Χασιώτη που είχε κεφαλιά άουτ αμέσως μετά... Το 0-0 μέχρι και το 45' ήταν δίκαιο και το άσχημο για το ποδόσφαιρο ήταν ότι δεν ξεχώρισε κανείς παίκτης από τις δύο ομάδες.
 Στην επανάληψη ο Πανιώνιος βγήκε με σαφώς πιο επιθετικές διαθέσεις. Η Ξάνθη με ενισχυμένο κέντρο κράτησε όμως μακριά από την περιοχή της τους παίκτες των «κυανέρυθρων» και προσπαθούσε με αντεπιθέσεις να βρει το δρόμο προς τα δίχτυα.
 Στο 65' ο Ιωάννου από τρία μέτρα προσπάθησε να στείλει την μπάλα στα δίχτυα, απέκρουσε ο Μπούτσεκ, ενώ ταυτόχρονα ο Κύρος Βασσάρας έδειχνε οφσάιντ. Στο 68' έγινε η φάση του αγώνα. Ο Τάκης Γκώνιας χτύπησε φάουλ έξω από την περιοχή και λίγο αριστερά, η μπάλα χτύπησε στο οριζόντιο δοκάρι και στην επιστροφή δέκα παίκτες μονομάχησαν για την κατοχή της. Εγιναν κόντρες, με την μπάλα τελικά να καταλήγει άουτ.
 Εννιά λεπτά αργότερα ο Πανιώνιος έμεινε με 10 παίκτες. Ο Στέλιος Χασιώτης πήρε το δρόμο για τα αποδυτήρια, με δεύτερη κίτρινη, για πολύ σκληρό μαρκάρισμα στον Δημήτρη Ζωγραφάκη.
 Στο 81' φάουλ του Γκώνια, από την ίδια σχεδόν θέση με το προηγούμενο, κατέληξε ελάχιστα άουτ και στο 85' ο Γιοβάνοβιτς δεν πρόλαβε την μπάλα μπροστά σχεδόν από τον Μπούτσεκ.
 Στο 87' σε αντεπίθεση της Ξάνθης κι ενώ ο Πουρλιοτόπουλος είχε βγει έξω από τα καρέ του, ο Ζωγραφάκης προσπάθησε να τον νικήσει με ψιλοκρεμαστό σουτ, αλλά ο γκολκίπερ του Πανιωνίου απέκρουσε την μπάλα. Ηταν και η τελεταία σπουδαία φάση ενός ανιαρού αγώνα...
