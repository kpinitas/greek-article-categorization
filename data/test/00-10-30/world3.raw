 Η εξέγερση κατά του ισραηλινού στρατού θα συνεχιστεί μέχρις ότου «η παλαιστινιακή σημαία θα κυματίζει στην Ιερουσαλήμ, πρωτεύουσα του παλαιστινιακού κράτους», δήλωσε χθες ο Παλαιστίνιος ηγέτης, Γιάσερ Αραφάτ. Την
ίδια ώρα, ο Ισραηλινός πρωθυπουργός, Εχούντ Μπάρακ, συνεχίζει τις προσπάθειες αποφυγής πρόωρων εκλογών χωρίς μέχρι στιγμής αποτελέσματα, ενώ τα περιθώρια πολιτικής διάσωσής του στενεύουν.
 Κατά τη χθεσινή συνάντηση που είχε ο Εχούντ Μπαράκ με τον ηγέτη της δεξιάς αντιπολίτευσης, Αριέλ Σαρόν, οι προσπάθειες συμφωνίας στη συγκρότηση μιας κυβέρνησης εθνικής ενότητας σκόνταψαν γι' άλλη μία φορά στην απαίτηση του Σαρόν για «βέτο» στις αποφάσεις της κυβέρνησης.
 Τα περιθώρια όμως στενεύουν, καθώς σήμερα αρχίζει η σύνοδος της «Κνεσέτ» (Κοινοβούλιο) μετά τις θερινές διακοπές. Η κυβέρνηση μειοψηφίας του Μπαράκ ενδέχεται να μην επιζήσει και να προκηρυχθούν πρόωρες εκλογές.
 Η δεύτερη κρίσιμη ημερομηνία είναι η 15η Νοεμβρίου, καθώς τότε αναμένεται να γίνει η αναβληθείσα από τις 15 Σεπτεμβρίου συνεδρίαση του παλαιστινιακού κοινοβουλίου για την ανακήρυξη ανεξάρτητου κράτους. Σύμφωνα με δήλωση Παλαιστίνιου αξιωματούχου στο Γαλλικό Πρακτορείο, ο Γ. Αραφάτ αναμένεται να συναντηθεί σήμερα με τον Αιγύπτιο πρόεδρο Χόσνι Μουμπάρακ στο Σαρμ ελ-Σέικ για
συνομιλίες με θέμα την κατάσταση στα κατεχόμενα παλαιστινιακά εδάφη.
 Πάντως έχει αυξηθεί το ποσοστό των Ισραηλινών που επιθυμούν τη δημιουργία ανεξάρτητου παλαιστινιακού κράτους. Από 49% πριν από τρεις μήνες, σήμερα είναι
57%, σύμφωνα με δημοσκόπηση που δημοσίευσε η εφημερίδα «Μααρίβ». Το ίδιο ποσοστό θεωρεί ότι η ανακήρυξη του κράτους δεν πρέπει να γίνει μονομερώς από τους Παλαιστινίους και, αν συμβεί κάτι τέτοιο, το Ισραήλ θα πρέπει να απαντήσει σκληρά.
 Σύμφωνα πάντως με τον Παλαιστίνιο υπουργό Διεθνούς Συνεργασίας, Ναμπίλ Σάατ, η
παλαιστινιακή ηγεσία αποφάσισε να αναβάλει εκ νέου την ανακήρυξη παλαιστινιακού κράτους. Αυτό ενδεχομένως συνδέεται με τις προσπάθειες του Αμερικανού προέδρου Μπιλ Κλίντον να προσελκύσει στις ΗΠΑ τις δύο πλευρές για ακόμα μία απόπειρα εξόδου από την κρίση.
 Από ισραηλινής πλευράς, ο Εχούντ Μπαράκ δήλωσε χθες ότι θα πάει στις ΗΠΑ μόνο αν διαπιστωθεί ότι υπάρχει σημαντική μείωση της βίας, κάτι «που παραμένει αδύνατον να πούμε».
 Στις χθεσινές συγκρούσεις μεταξύ Ισραηλινών και Παλαιστινίων, στη Δυτική Οχθη και τη Λωρίδα της Γάζας, δύο Παλαιστίνιοι σκοτώθηκαν από πυρά Ισραηλινών κοντά
στη Ναπλούς. Αλλος ένας σκοτώθηκε στη Λωρίδα της Γάζας ενώ ένας 14χρονος είναι
κλινικά νεκρός από σφαίρα που δέχθηκε στο κεφάλι.
 Επίθεση με πυρά αυτόματων όπλων προερχόμενα από το έδαφος του Λιβάνου δέχθηκαν
