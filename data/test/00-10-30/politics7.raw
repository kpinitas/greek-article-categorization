Να επαναφέρει τη συζήτηση στα πολιτικά και κοινωνικά θέματα, τα οποία θεωρεί προνομιακό πεδίο γι' αυτήν, επιχειρεί η κυβέρνηση αυτή τη βδομάδα τοποθετώντας
στην κορυφή της «ατζέντας» τον προϋπολογισμό και τις αλλαγές στις εργασιακές σχέσεις. Το Σάββατο ο πρωθυπουργός θα πραγματοποιήσει την πρώτη μετά τις εκλογές έξοδό του, στα Γιάννενα.
 Ο προϋπολογισμός θα συζητηθεί σε δυο διαδοχικές συνεδριάσεις κυβερνητικών οργάνων, αύριο στην Κυβερνητική Επιτροπή και μεθαύριο στο Υπουργικό Συμβούλιο.
Ανακοίνωση του Γραφείου Τύπου του πρωθυπουργού προσδιορίζει ως δύο βασικά χαρακτηριστικά του προϋπολογισμού του 2001: Tην κοινωνική του διάσταση και τον
αναπτυξιακό του χαρακτήρα. Μάλιστα, προβάλλεται ως βασικό επίτευγμα του προηγούμενου προϋπολογισμού το ότι «τα δημόσια οικονομικά τέθηκαν υπό έλεγχο για πρώτη φορά από τη δημιουργία του νεοελληνικού κράτους. Πάψαμε, επιτέλους -προστίθεται- να ζούμε με δανεικά».
 Η κυβέρνηση προσδιορίζει τους εξής τέσσερις στόχους για το 2001: 
 Tην καταπολέμηση της ανεργίας και την αύξηση της απασχόλησης.
 Tην ενδυνάμωση της κοινωνικής συνοχής με δέσμη συγκεκριμένων μέτρων, που αποτελούν την εφαρμογή της αρχής της «δίκαιης επιλεξιμότητας» έναντι της «άδικης καθολικότητας» και που απορρέουν από το πνεύμα της αλληλεγγύης, της φροντίδας και της ευαισθησίας.
 Tην ισόρροπη περιφερειακή ανάπτυξη της χώρας μέσα από την ορθολογική αξιοποίηση του πρωτοφανούς ποσού των 17, 5 τρισ. δρχ. από το Γ' KΠΣ.
 Tην απελευθέρωση των αγορών και την επιτάχυνση των ρυθμών υλοποίησης των διαρθρωτικών αλλαγών και παρεμβάσεων στον ευρύτερο δημόσιο τομέα, με άμεσο στόχο την ανταγωνιστικότητα της ελληνικής οικονομίας.
 Εξίσου ιδιαίτερη σημασία αποδίδει η κυβέρνηση στη Συνδιάσκεψη για την κοινωνική πολιτική που οργανώνει το ΠΑΣΟΚ την Παρασκευή και το Σάββατο στο Στάδιο Ειρήνης και Φιλίας, κατά την οποία ο κ. Σημίτης θα αποσαφηνίσει πλήρως το στίγμα των κυβερνητικών προθέσεων για τις εργασιακές σχέσεις και θα δοκιμαστεί η συνοχή του κόμματος, κυρίως στο συνδικαλιστικό τμήμα του.
 Το Σάββατο ο πρωθυπουργός θα μεταβεί στην πρωτεύουσα της Ηπείρου, σε μια συμβολική κίνηση, με την οποία θέλει να δείξει «τον αναπτυξιακό χαρακτήρα» του
προϋπολογισμού. Στη φτωχότερη περιοχή της Eλλάδας ο κ. Σημίτης αναμένεται να δώσει έμφαση στην αξιοποίηση των πόρων του τρίτου Κοινοτικού Πλαισίου Στήριξης, ώστε η ελληνική περιφέρεια να ξεπεράσει την καθυστέρησή της.
