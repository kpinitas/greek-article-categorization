 πό τις μεγάλες απώλειες του ελληνοϊταλικού πολέμου στα βουνά της Bορείου Ηπείρου προσμετράται και μία από τις πιο εμπνευσμένες κι αυθεντικές μορφές της σύγχρονης ελληνικής λογοτεχνίας: ο Γιώργος Σαραντάρης (1908-1941), ένας από εκείνους τους «Ελληνες ποιητές που δεν ήξεραν ελληνικά», κατά τον Γιώργο Σεφέρη, και του οποίου ο θάνατος ανέκοψε τη δημιουργική πορεία του.
 Κι όμως, όντας μεταξύ των ανανεωτών της μοντέρνας ποίησης στην Ελλάδα κατά τη διάρκεια της δεκαετίας του '30, ο Γιώργος Σαραντάρης αψήφησε τις κακουχίες αλλά και τις εσωτερικές συγκρούσεις του (καθότι έζησε το μεγαλύτερο μέρος της ζωής του στην Ιταλία, με καλλιέργεια και μόρφωση ιταλική, στο Πανεπιστήμιο της Μπολόνια) και συμμετείχε ως απλός στρατιώτης στο αλβανικό μέτωπο. Ηταν ο μοναδικός ποιητής από τη νέα γενιά της μεσοπολεμικής λογοτεχνικής Αθήνας που άφησε την τελευταία πνοή του στο αλβανικό μέτωπο.
 Υπαρξιστής, αισιόδοξος υπέρμαχος της βαθιάς ανθρώπινης διάστασης και στοχαστικός μύστης της πραγματικότητας της ταραγμένης εποχής του, ο Γιώργος Σαραντάρης έλεγε, λίγο προτού κληθεί στο μέτωπο, ότι «...φοβάμαι τον πόλεμο γιατί δεν έχω όσο ένστικτο χρειάζεται για να τον αντιμετωπίσω», ενώ σε κάποιο ποίημά του είχε γράψει το εξής χαρακτηριστικό δίστιχο: «Δεν είμαστε ποιητές σημαίνει φεύγουμε / σημαίνει εγκαταλείπουμε τον αγώνα» με το οποίο εξεδήλωνε προφητικά την επερχόμενη ψυχική και σωματική δοκιμασία του μπρος στον παραλογισμό του πολέμου.
 Ο Οδυσσέας Ελύτης, που οφείλει την πρώτη του εμφάνιση στα ελληνικά γράμματα χάρη στην ποιητική οξυδέρκεια και το κριτικό βλέμμα του Γιώργου Σαραντάρη, γράφει στα «Ανοιχτά Χαρτιά» («Ικαρος», 1974): «Ηταν η μόνη και πιο άδικη απώλεια (...) και θέλω απροκάλυπτα να καταγγείλω το επιστρατευτικό σύστημα που επικρατούσε την εποχή εκείνη και που, δεν ξέρω πώς, κατάφερε να κρατήσει στα γραφεία και τις επιμελητείες όλα τα χοντρόπετσα θηρία των αθηναϊκών ζαχαροπλαστείων και να ξαποστείλει στην πρώτη γραμμή το πιο αγνό και ανυπεράσπιστο πλάσμα. Εναν εύθραυστο διανοούμενο, που μόλις στεκόταν στα πόδια του, που όμως είχε προφτάσει να κάνει τις πιο πρωτότυπες και γεμάτες από αγάπη σκέψεις για την Ελλάδα και το μέλλον της». Επέστρεψε από το μέτωπο με βαρύ πνευμονικό οίδημα για να νοσηλευτεί σε ιδιωτική κλινική στην Αθήνα, όπου όμως κόλλησε τύφο και υπέκυψε μερικές μέρες αργότερα. «Στεκόταν μπροστά μου», περιγράφει σε συνέντευξή της η Μελισσάνθη, «αποσαρκωμένος σαν βυζαντινός άγιος με κάτι ρούχα που έπλεαν πάνω του και κάτι αρβύλες πολύ πιο μεγάλες απ' το πόδι του. Κι όμως, δεν έδειχνε να αισθάνεται καθόλου την αθλιότητα του κορμιού του. Είχε μείνει μια ψυχή. Μιλούσε για τον εαυτό του σαν να μην ανήκε στον εαυτό του...».
 Στη δίνη του πολέμου, της Kατοχής, του Eμφυλίου και των κατοπινών δεινών, κυρίως η ποίησή του αλλά και η δημιουργική εντρύφησή του στη φιλοσοφία παρέμειναν εν πολλοίς άγνωστες στο ευρύ κοινό. Η πνευματική φυσιογνωμία του όμως φαίνεται ότι αποκαθίσταται σταδιακά, μόλις τα τελευταία χρόνια, με τις ποικίλες δημοσιεύσεις κι ανθολογήσεις του εκτενούς - αδημοσίευτου έργου του. Κι αν μη τι άλλο, η αξία της συμβολής του στη νεοελληνική γραμματεία λογίζεται ήδη σημαντική, απ' όσο μέχρι πρότινος αγνοούνταν.
