Την πολιτική τού «ήξεις αφήξεις» ακολουθεί ο ΟΠΕΚ όσον αφορά την αύξηση της παραγωγής, με βάση το μηχανισμό παρέμβασης στην αγορά, που έχει εδώ και ένα χρόνο περίπου ο ίδιος συστήσει.
 Σύμφωνα με το μηχανισμό αυτό, ο ΟΠΕΚ θα αυξήσει την παραγωγή κατά 500.000 βαρέλια την ημέρα, αν οι τιμές του «μαύρου χρυσού» παραμείνουν πάνω από τα 28 δολ. το βαρέλι για 20 συνεχείς εργάσιμες ημέρες.
 Ωστόσο, αν και οι τιμές έχουν καταρρίψει το όριο αυτό, ο ΟΠΕΚ συνεχίζει να ακολουθεί διφορούμενη πολιτική, παραπέμποντας για σήμερα τα μεσάνυκτα την ενεργοποίηση του μηχανισμού.
 Οπως δήλωσε χθες ο πρόεδρος του ΟΠΕΚ Αλί Ροντρίγκεζ, ο οργανισμός θα ανακοινώσει την αύξηση κατά 2% της παραγωγής, σήμερα το βράδυ, αν οι τιμές συνεχίσουν να παραμένουν πάνω από το όριο.
 Ερωτηθείς την Παρασκευή από τους δημοσιογράφους αν θα ανακοινωθεί αύξηση της παραγωγής κατά 500.000 βαρέλια την ημέρα, είπε: «Τα μεσάνυκτα της Δευτέρας 30 Οκτωβρίου, αν οι τιμές παραμένουν πάνω από τα 28 δολ. το βαρέλι». Το εύρος διακύμανσης που έχει συστήσει ο ΟΠΕΚ είναι μεταξύ 22-28 δολ. το βαρέλι.
 Αν τελικά αυξηθεί όντως η παραγωγή, θα είναι η τέταρτη αύξηση μέσα στο χρόνο. Ωστόσο, ακόμη και στην περίπτωση αυτή, δεν είναι σίγουρο κατά πόσον θα συμβάλει πραγματικά στην ανακούφιση της αγοράς πετρελαίου.
 Τα περισσότερα από τα 11 κράτη-μέλη του ΟΠΕΚ παράγουν ήδη στο φουλ των δυνατοτήτων τους και οι αναλυτές εκτιμούν ότι η αύξηση στις τυπικές ποσοστώσεις δεν θα έχει σημαντική επίπτωση στην παγκόσμια προσφορά πετρελαίου,
που υπολογίζεται σε 76 εκατ. βαρέλια την ημέρα.
 Ο Ροντρίγκεζ, που είναι και υπουργός Πετρελαίου της Βενεζουέλας, είπε ότι η εντολή για αύξηση της παραγωγής θα δοθεί από την έδρα του οργανισμού στη Βιέννη.
 Η «τιμή του καλαθιού» του πετρελαίου του ΟΠΕΚ ανήλθε στα 31, 14 δολ. το βαρέλι την Πέμπτη, έχοντας περάσει 19 ημέρες πάνω από το όριο των 28 δολ., στο οποίο πρέπει να ενεργοποιηθεί ο μηχανισμός του ΟΠΕΚ.
  Προχθές, ο υπουργός Πετρελαίου του Κατάρ, Αμπντάλα μπιν Χαμάντ αλ-Ατίγια, δήλωσε ότι η χώρα του δεν έχει ακόμη ενημερωθεί για απόφαση του ΟΠΕΚ να αυξήσει την παραγωγή για να υποχωρήσουν οι τιμές.
 Υποστήριξε μάλιστα ότι ο μηχανισμός δεν θα πρέπει να τεθεί σε λειτουργία, υπό τις παρούσες συνθήκες της αγοράς.
 « Η τρέχουσα άνοδος στις τιμές οφείλεται σε ψυχολογικούς παράγοντες. Νομίζω ότι ο μηχανισμός δημιουργήθηκε ως αντίδραση σε ομαλές εξελίξεις της αγοράς, με
βάση τις παραμέτρους προσφοράς και ζήτησης», επισήμανε ο Αραβας αξιωματούχος.
 «Η τωρινή άνοδος των τιμών δεν ανταποκρίνεται σε ομαλές συνθήκες», πρόσθεσε.
  Την Παρασκευή, η τιμή του πετρελαίου μπρεντ για τα συμβόλαια Δεκεμβρίου υποχώρησε πάνω από ένα δολάριο στο Λονδίνο, έως τα 30, 75 δολ. το βαρέλι, λόγω της αναμενόμενης αύξησης της παραγωγής από τον ΟΠΕΚ. Εκλεισε όμως τελικά στα 31, 06 δολ.
