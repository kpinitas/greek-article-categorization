 Tο μοναδικό κατάστημα που εκκρεμεί η υπόθεσή του στα δικαστήρια επειδή πωλούσε προϊόντα από κλωστική κάνναβη είναι, σύμφωνα με τον ιδιοκτήτη του, αυτό των Xανίων.
 Ο ιδιοκτήτης του υφίσταται μια απίστευτη ταλαιπωρία. Kαι αυτό τη στιγμή που η Eλλάδα καλείται να δώσει εξηγήσεις στην Ευρωπαϊκή Επιτροπή εξαιτίας του κλεισίματος καταστημάτων που πωλούσαν προϊόντα, τα οποία παρασκευάζονται από κάνναβη-σατίβα, ένα φυτό που δεν έχει σχέση με την ινδική κάνναβη και το οποίο
 Πριν από δύο χρόνια περίπου, η Αστυνομία, κατόπιν εντολής από την Αθήνα στο πλαίσιο μιας γενικότερης επιχείρησης, κατέσχεσε από το συγκεκριμένο κατάστημα όλα τα εμπορεύματα: ρούχα, παπούτσια, καλλυντικά. Ετσι, το κατάστημα έκλεισε, ενώ τα προϊόντα του παραμένουν στις αποθήκες της Αστυνομίας. 
 Στις άλλες πόλεις, ωστόσο, που έκλεισαν παρόμοια μαγαζιά, έγιναν οι δίκες, αθωώθηκαν οι ιδιοκτήτες τους και πήραν πίσω τα εμπορεύματά τους. Για το κατάστημα του Ηρακλείου το Συμβούλιο Εφετών Κρήτης εξέδωσε απαλλακτικό βούλευμα.
 Στα Χανιά, αντίθετα, ο ιδιοκτήτης του καταστήματος Σεραφείμ Κανδύλας εξακολουθεί να αντιμετωπίζει βαριές κατηγορίες σε βαθμό κακουργήματος για... διαφήμιση ναρκωτικών ουσιών, επειδή πωλούσε ενδύματα και υποδήματα που είχαν παρασκευαστεί από κλωστική κάνναβη. 
 Την ίδια, όμως, ώρα, όπως γράφτηκε στην «Ε» σε ανταπόκριση από τις Bρυξέλλες την Tετάρτη 25 Οκτωβρίου, η Κομισιόν ζητεί από την Ελλάδα να εξηγήσει: Γιατί η
ελληνική νομοθεσία, που απαγορεύει να προωθούνται παράνομα ναρκωτικά, εφαρμόζεται και σε μια σειρά από προϊόντα που έχουν διατεθεί στην ελληνική αγορά με σήμα ένα φύλλο κάνναβης ή με πρώτη ύλη την κάνναβη. 
 Πρόκειται για ενδύματα, υποδήματα, γραφική ύλη και καλλυντικά. Ενα μέρος του προβλήματος, επισημαίνει η Κομισιόν, οφείλεται στο γεγονός ότι η ελληνική λέξη
«κάνναβη» αναφέρεται τόσο στο παράνομο ναρκωτικό όσο και στο φυτό, που χρησιμοποιείται στη νόμιμη παραγωγή ειδών κλωστοϋφαντουργίας. Αποτέλεσμα, αναφέρει, αυτής της σύγχυσης είναι ότι εμπορεύματα με σήμα ή ύλες κάνναβης, που κατασκευάζονται ή πωλούνται νόμιμα σε άλλα κράτη - μέλη, κατάσχονται στην Ελλάδα.
 H Eλλάδα πρέπει να απαντήσει στην αιτιολογημένη γνώμη της Κομισιόν σε δύο μήνες. Αν δεν απαντήσει ή δεν είναι ικανοποιητική η απάντηση, η Κομισιόν μπορεί να προσφύγει στο Ευρωπαϊκό Δικαστήριο.
 Ο κ. Κανδύλας σήμερα έχει επιστρέψει στην παλιά του δουλειά, αυτή του ξυλουργού.
 Ο ίδιος μας είπε: «Η επέμβαση της Αστυνομίας (στο κατάστημά του) έγινε στις 29
Οκτωβρίου του 1998 και από τότε σε νομικό επίπεδο το μόνο που έχει γίνει είναι
ότι ανακρίθηκα πριν από έξι μήνες. Από εκεί και πέρα δεν έχει γίνει τίποτα. Εχω κάνει δύο αιτήσεις για ανάκληση της κατάσχεσης των προϊόντων προσκομίζοντας αποφάσεις δικαστηρίων που είχαν γίνει σε άλλες περιοχές της Ελλάδας, όπως του Συμβουλίου Πλημμελειοδικών Κέρκυρας, του Συμβουλίου Εφετών Κρήτης για το κατάστημα του Ηρακλείου, το βούλευμα για το κατάστημα της Αθήνας, το δικαστήριο που έγινε στη Λάρισα» και προσθέτει: 
 «Σε άλλες πόλεις, όπως και στο Ηράκλειο, τα καταστήματα αυτά έχουν πάρει πίσω τα εμπορεύματά τους εδώ και ενάμιση χρόνο. Το μόνο μαγαζί που δεν έχει πάρει πίσω τα προϊόντα είναι αυτό των Χανίων».
