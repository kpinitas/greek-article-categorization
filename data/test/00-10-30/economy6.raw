Ο γνωστός επενδυτικός οίκος CSFB (Credit Suisse First Boston) κρίνει ως θετική για την Panafon τη συγχώνευσή της με την Unifon και την Πάναφον Εμπορική (πρώην Panavox) και επαναλαμβάνει την πρόταση αγοράς με 12μηνο στόχο τις 6.500
 Η CSFB τονίζει σε έκθεσή της ότι με αυτή την κίνηση η Panafon θα έχει τον απευθείας έλεγχο του 66% των πελατών της, αφού με βάση τα στοιχεία της 31ης Ιουνίου η Panafon Εμπορική είχε συνδέσει το 34% του συνόλου των πελατών τής Panafon και η Unifon το 32%. Σημειώνεται ότι η Panafon κατέχει ήδη το19, 56% της Unifon που είναι ιδιοκτήτης της γνωστής αλυσίδας καταστημάτων πώλησης κινητών και ηλεκτρονικών ειδών «e-motion». Η Panafon Εμπορική και η Unifon διαθέτουν συνολικά 1.200 σημεία πώλησης στον ελληνικό χώρο.
 Σύμφωνα με τον ξένο επενδυτικό οίκο, τα στρατηγικά οφέλη της Panafon από αυτή τη συγχώνευση είναι οι συνέργειες σε μάρκετινγκ και ανάπτυξη προϊόντων, η ενοποίηση και ο έλεγχος των 2/3ων του δικτύου διανομής της, η απόκτηση ποσοστών μειοψηφίας, μέσω της Unifon, σε μια σειρά λιανικών δικτύων σε όλη την
Ελλάδα και το ρευστό των 16 δισ. δραχμών περίπου που έχει η Unifon. Η CSFB εκτιμά ότι η σχέση ανταλλαγής μετοχών, που την υπολογίζει σε 1, 789 μετοχές Unifon προς μία μετοχή της Panafon, είναι λογική, αν και η Panafon εμφανίζεται
να πληρώνει επιπλέον (premium) 14% με βάση τις τιμές των δύο μετοχών την 25η Οκτωβρίου. Αναφορικά με τον πολλαπλασιαστή κερδών (p/e), η Panafon πληρώνει για την Unifon (p/e= 31, 5) 28% περισσότερο σε σχέση το δικό της p/e. Ομως στα κέρδη της Unifon δεν υπολογίζονται τα όποια κέρδη από συμμετοχές της σε άλλα λιανικά δίκτυα κινητής τηλεφωνίας.
 Τέλος, η CSFB εκτιμά ότι η συγχώνευση θα συνεισφέρει 30 δισ. δρχ. στον τζίρο της Panafon και 6 δισ. δρχ. δραχμές στα κέρδη προ τόκων, αποσβέων, φόρων και άλλων χρηματοοικονομικών εξόδων (EBITDA), αλλά θα μειώσει το περιθώριο κέρδους
της. Η ίδια υπολογίζει ότι η Panafon θα πρέπει να εκδώσει περίπου 21, 6 εκατ. νέες μετοχές που θα δοθούν στους μετόχους της Unifon.
 Η συγχώνευση εκτιμάται ότι θα ολοκληρωθεί μέσα στο επόμενο 6μηνο.
