 Ο Λιβεριανός Τζέιμς Ντεμπά, το «κακό παιδί» του Ηρακλή, με τα δύο γκολ που πέτυχε ήταν ο μεγάλος πρωταγωνιστής στη χθεσινή νίκη του «Γηραιού» 2-1 επί του ΠΑΣ Γιάννινα, στις καθυστερήσεις του αγώνα, σ' ένα άδειο για μια ακόμη φορά (1.329 εισιτήρια) Καυτανζόγλειο...
 Μπορεί να μην ήταν ο κορυφαίος του γηπέδου με την απόδοσή του, ήταν όμως ο «άνθρωπος της τελευταίας στιγμής» ο Ντεμπά, αφού λίγο πριν ο Φινοκαλιώτης σφυρίξει για τελευταία φορά, πήρε ωραία πάσα από το Χάγκαν και με πλασέ έστειλε την καρδιά του Κυράστα στη θέση της και έδιωξε την γκρίνια από τους οπαδούς της ομάδας, δίνοντας τη νίκη 2-1 στον Ηρακλή.
 Για να φτάσουμε όμως σ' εκείνο το σημείο, ο κόσμος του Ηρακλή λαχτάρισε αρκετές φορές κι ο Γιώργος Παράσχος είδε την ομάδα του να ρολάρει σωστά επί 73 λεπτά.
 Ο ΠΑΣ προηγήθηκε στο 17' με κοντινό πλασέ του Κορμαρή από ενέργεια του Μπελά και έφερε σύννεφα (αλλά και γκρίνια) πάνω από το Καυτανζόγλειο, ενώ η τακτική των γηπεδούχων δεν απέδωσε καρπούς, αφού η καλά οργανωμένη άμυνα του ΠΑΣ, με Ζούμπα και Μανώλη να είναι οι κορυφαίοι, δεν άφηνε περιθώρια για σωστή ανάπτυξη του Ηρακλή.
 Ο Κωνσταντίνου έμοιαζε απομονωμένος στην επίθεση, αφού ο Ντεμπά έπαιζε μακριά από το γκολ (μέχρι το 73'), ενώ το δοκάρι στέρησε από τον Χάγκαν τη χαρά ενός τέρματος (51').
 Ο Λιβεριανός επιθετικός, με την είσοδο του Φοφόνκα (καλές κινήσεις από τον Κυράστα με το Βραζιλιάνο και τον Δρούγα) έπαιξε σε άλλο ρόλο, έβγαινε πίσω από την άμυνα του ΠΑΣ και κατάφερε στο 73' να ισοφαρίσει με δυνατό σουτ μέσα από την περιοχή, αφού προηγήθηκε συνδυασμός Στολτίδη, Φοφόνκα.
 Ο Ηρακλής πίεσε στο τέλος και στις καθυστερήσεις (ακόμη το φυσάει και δεν κρυώνει ο Παράσχος) ήρθε το «χρυσό» γκολ από τον Ντεμπά. Ο Χάγκαν έκανε σπουδαία προσπάθεια, γύρισε την μπάλα κι ο Ντεμπά «εκτέλεσε» τον Μανώλη, ενώ ο Μυτιληναίος κατέβηκε στο...κάγκελο για να πανηγυρίσει! 
 «Μας πολεμάτε και δεν ξέρω τι σκοπό έχετε», είπε στους δημοσιογράφους ο Κυράστας, που έκανε ευθεία επίθεση κατά πάντων, ενώ για τον αγώνα τόνισε: «Είμαστε καταραμένη ομάδα, τρώμε γκολ από το πουθενά και ενώ χάσαμε 3-4 γκολ, βάλαμε το 2-1 στις καθυστερήσεις. Πάλι καλά...».
 Ο Παράσχος δεν ήξερε με ποιον να τα πρωτοβάλει: «Δεν είναι δυνατόν να χάνουμε στις καθυστερήσεις. Πάντοτε παίζουμε καλύτερα και χάνουμε. Δεν ξέρω τι θα γίνει με την ομάδα μας...».
 Μετά το τέλος του αγώνα ο Ευάγγελος Μυτιληναίος έλεγε μεταξύ σοβαρού και αστείου: «Μου φαίνεται ότι μετά την οικογενειακή κερκίδα θα πρέπει να κάνουμε και ασφάλεια ζωής στους φιλάθλους μας! Ο αγώνας ήταν ακατάλληλος για καρδιακούς...».
