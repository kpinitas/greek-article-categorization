επίσπευση κατά μία μέρα των εργασιών της 55ης Συνόδου του ΔΝΤ και της Παγκόσμιας Τράπεζας ήταν αρκετή για να χαρακτηριστεί η διαδήλωση της Πράγας ως
νίκη του παγκόσμιου κινήματος αντίστασης στην οικονομική παγκοσμιοποίηση. Ηδη,
το Δίκτυο είναι γεμάτο από ενθουσιώδεις αναφορές περί ήττας των «εγκληματικών οργανισμών». Πέρα, όμως, από τους μύθους τους οποίους πλάθει η κάθε ομάδα, ανάλογα με την ευφυΐα της, η Πράγα κάθε άλλο παρά νίκη μπορεί να χαρακτηριστεί. Γιατί αυτήν τη φορά οι αντίπαλοι αποδείχθηκαν πιο διορατικοί και διέθεταν πολύ πιο αποτελεσματική στρατηγική.
 Η επιλογή της Πράγας ήταν χαρακτηριστική των προθέσεων της Συνόδου. Οι σύνεδροι επέλεξαν μια πόλη που επαιρόταν στα φυλλάδιά της ότι η τελευταία αναταραχή έγινε το 17ο αιώνα. Και εξήρε την ειρηνική μεταστροφή, το 1989, στη δυτικού τύπου δημοκρατία με τη «βελούδινη» επανάσταση. Τα υπόλοιπα τα ανέλαβαν
τα τσεχικά μέσα ενημέρωσης, σπέρνοντας μεθοδευμένα τον πανικό στους πολίτες πολύ πριν από την πορεία. Οι Tσέχοι είχαν σηκώσει τα σουπερμάρκετ, είχαν κλειστεί στα σπίτια τους και περίμεναν έντρομοι την εισβολή των κομμουνιστών που θέλουν να ανατρέψουν το σύστημα. Παρά την άκρατη αισιοδοξία του INPEG, του
συντονιστικού οργανου της S26, οι Tσέχοι στην πορεία ήταν μετρημένοι στα δάχτυλα. Οι μόνες συγκρούσεις του «μπλε» μπλοκ με την αστυνομία, το μεσημέρι της Τρίτης, έδωσαν και το απαραίτητο οπτικό υλικό, με τους αστυνομικούς να καίγονται από τις μολότοφ, ώστε η αρχική αμήχανη στάση των κατοίκων της Πράγας
να μετατραπεί σε ξεκάθαρη εχθρότητα. Από το βράδυ της Τρίτης κάθε εν δυνάμει διαδηλωτής ήταν persona non grata στην πόλη, όπου οι ιδιοκτήτες μπαρ και χόστελς έπαιζαν το ρόλο του συνεργάτη της αστυνομίας. Παράλληλα, πολλοί ακροδεξιοί, άριστα οργανωμένοι σε ομάδες κρούσης, ξεκαθάριζαν τους λογαριασμούς τους, ξυλοκοπώντας απομονωμένους ακτιβιστές.
 Η ίδια η πολυδιαφημισμένη πορεία των ακτιβιστών ήταν μάλλον μικρή σε συμμετοχή. Δέκα χιλιάδες άτομα, δηλαδή ελάχιστα για έναν τόσο μεγάλο στόχο, όπως τον αποκλεισμό, την εισβολή και την κατάληψη του Συνεδριακού Κέντρου, αποδυναμώθηκαν ακόμα περισσότερο, σπάζοντας σε τρία μπλοκ. Οι διαδηλωτές οδηγήθηκαν σε επιλεγμένα από τους Tσέχους σημεία, όπου ήταν αδύνατον να σπάσει
ο αστυνομικός κλοιός. Φυσικά, οι σύνεδροι κυκλοφορούσαν ανενόχλητοι από τις άλλες εισόδους του Κέντρου. Η εξέλιξη της διαδήλωσης απογοήτευσε όσους συμμετείχαν. Το κίτρινο μπλοκ των αριστεριστών, με επικεφαλής τους φανφαρόνους
Ιταλούς της Ya Basta, εγκλωβίστηκε σε μια γέφυρα που οδηγούσε στο κέντρο. Εκεί
οι Ιταλοί, που ετοιμάζονταν όλη τη νύχτα για τον κοινωνικό πόλεμο, φτιάχνοντας
θώρακες από αφρολέξ, ασπίδες από κάδους αποριμμάτων και φράγματα από σαμπρέλες
και από πάνω στολές για τα χημικά αέρια, κραύγασαν τα συνθήματά τους και αποχώρησαν πολύ γρήγορα, δηλώνοντας ότι φεύγει το τρένο τους. Το ροζ μπλοκ, όπου συμμετείχαν ομάδες σαν τη Reclaim The Streets ή τη Samba, αναλώθηκε στο θέαμα των χάπενινγκ του δρόμου. Ωραίο για τις κάμερες, αλλά χωρίς καμία αξία χρήσης σε μια πορεία. Κι έμεινε το μπλε μπλοκ των αντιεξουσιαστών, που πήρε στα σοβαρά το σχέδιο δράσης, συγκρούστηκε με την αστυνομία και προσπάθησε να εισβάλει στο Κέντρο. Εκεί, στη γωνία Λουμίροβα και Πρόκοβα, σημειώθηκαν και οι
μικροσυγκρούσεις, εκεί εκτοξεύτηκαν και τα δακρυγόνα και τα ασφυξιογόνα, εκεί έγιναν οι τραυματισμοί και οι συλλήψεις. Τέλος, όταν οι μάνικες διέλυσαν το μπλοκ, τριακόσια άτομα βρήκαν, περισσότερο από τύχη, μια είσοδο που δεν φυλασσόταν και μπήκαν στις παρυφές του συνεδριακού κέντρου, όπου φυσικά εκδιώχθηκαν από τις ειδικές δυνάμεις. Το γεγονός αυτό οδήγησε και στις φήμες για την εισβολή των διαδηλωτών στο Συνεδριακό Κέντρο, όπου όλες οι ομάδες τη διεκδικούσαν για τον εαυτό τους.
 Το όλο σχέδιο κατάληψης ήταν δημιούργημα των εγκεφάλων του INPEG. Ερασιτέχνες και άπειροι -άρα επικίνδυνοι- οι Tσέχοι διοργανωτές έδειξαν ότι απλώς δεν έχουν σχέση με την πραγματικότητα. Η υποτιθέμενη στρατηγική του αιφνιδιασμού, όπως εκπονήθηκε στο στρατηγείο τους το βράδυ της Δευτέρας, ήταν φυσικά γνωστή στην αστυνομία, αφού αστυνομικοί με στολές επόπτευαν ανενόχλητοι όλο το χώρο των εγκαταλειμμένων ναυπηγείων, όπου στεγαζόταν το κέντρο επιχειρήσεων. Οι συμβουλές τους ήταν τουλάχιστον απαράδεκτες. Οπως ένα χαρτάκι που μοίραζαν στους διαδηλωτές, για να το δείχνουν στους ελέγχους που έγραφε στα τσεχικά «είμαι διαδηλωτής, δεν συνεργάζομαι με την αστυνομία». Αλλά η ανικανότητά τους
έγινε εγκληματική το βράδυ της Τρίτης, όταν, πανικόβλητοι από την αστυνομοκρατία και τις συλλήψεις, απέσυραν οποιαδήποτε πολιτική κάλυψη των διαδηλώσεων. Από τη μια θριαμβολογούσαν για την επιτυχία της S26 κι από την άλλη, καλούσαν τους διαδηλωτές να αποχωρήσουν από την Πράγα. Το τραγελαφικό είναι ότι οι ίδιοι ανθρωποι που στο αγγλόφωνο κείμενό τους μιλούσαν για συγκρούσεις και λεηλασίες, ένα εικοσιτετράωρο μετά καταδίκαζαν τη βία των διαδηλωτών με μια μπουρδολογία περί δικαιώματος αυτοάμυνας και επιθετικής βίας. 
 Οσο για τη νομική βοηθεια που είχαν προβλέψει για τους συλληφθέντες, ήταν μηδενική. Οι ελάχιστοι δικηγόροι που εμφανίστηκαν στα κελιά, πέρα από τις κοινότοπες συμβουλές περισσότερο δυσχέραιναν την κατάσταση. Υπάρχουν και φήμες
όπου οι δικηγόροι βεβαίωσαν τους συλληφθέντες ότι θα μεταφερθούν από τα άθλια τμήματα σε πιο άνετα μέρη και αυτοί βρέθηκαν σε ένα στρατόπεδο έξω από την πόλη, στο έλεος της αυθαιρεσίας των αστυνομικών.
 Με μισό αιώνα πείρας στις κατασταλτικές μεθόδους και με δεδομένη τη συνδρομή του FBI η τσεχική αστυνομία αποδείχθηκε πολύ πιο αποτελεσματική από τους ανοργάνωτους διαδηλωτές. Αποφεύγοντας έντεχνα να διαλύσει με τη βία τα τρία μπλοκ και χρησιμοποιώντας μόνο μάνικες και κάτι σχεδόν ανενεργά δακρυγόνα, άρχισε τις εκκαθαριστικές επιχειρήσεις τη νύχτα, όταν αποσύρθηκαν οι κάμερες και οι ακτιβιστές είχαν σκορπίσει στην πόλη. Εκεί μετέτρεψε την πόλη σε ποντικοπαγίδα, αποκλείοντας την πρόσβαση τόσο στο στρατηγείο του INPEG, στο κέντρο πληροφόρησης ή στο στάδιο Στράχοβ. Ειδικές δυνάμεις, ελικόπτερα, ασφαλίτες έκλεισαν σε έναν ασφυκτικό κλοιό την πόλη, αποκλείοντας οποιαδήποτε προσπάθεια οργάνωσης και αντεπίθεσης από τους διαδηλωτές. Από κει και πέρα αποδείχθηκαν κύριοι του παιχνιδιού. Απαγόρευαν την κυκλοφορία όπου ήθελαν, διεξήγαγαν ελέγχους, όπου γούσταραν και συνελάμβαναν όποιον θεωρούσαν ύποπτο. Τα υπόλοιπα, οι καταγγελίες των συλληφθέντων για απάνθρωπους βασανισμούς στα κελιά, όπως και η απόπειρα αυτοκτονίας μιας Aυστριακής διαδηλώτριας, ήταν μάλλον απότοκο της πενηντάχρονης παντοδυναμίας της. Οι παλιές συνήθειες δεν ξεχνιούνται εύκολα. 
 Μια ματιά στην πλατεία Ναμέστι Μίρου, το πρωί της Τρίτης, αποκάλυπτε την ανομοιομορφία του κινήματος κατά της οικονομικής παγκοσμιοποίησης. Το ροζ και ασημί τσίρκο των Reclaim the streets πλάι στους επαναστάτες μαρξιστές με τη σημαία του Τσε Γκεβάρα, οι μασκοφόροι Γερμανοί αναρχικοί, πανέτοιμοι για σύγκρουση, δίπλα στους συνδικαλιστές της ΓΣΕΕ, οι Σλοβάκοι οικολόγοι πλάι στη Νεολαία ΠΑΣΟΚ. Μια αλλοπρόσαλλη σε σκοπούς και μεθόδους στρατιά, που η μόνη της σχέση ήταν ότι αντιτάσσεται στην παγκοσμιοποίηση. Οι «διεθνείς ταξιαρχίες», όπως αρέσκονται να αποκαλούνται, ορίζονταν μόνον από αυτό στο οποίο αντετίθεντο, δηλαδή τους «εγκληματίες καπιταλιστές». Κι αυτές οι αντιφάσεις οδηγούσαν σε παράλογες ενέργειες, όπως στο μπλε μπλοκ. Εκεί, στον έναν δρόμο, οι μισοί διαδηλωτές συγκρούονταν με τα τσεχικά ΜΑΤ, ενώ στον άλλο δρόμο οι τολστοϊκοί αναρχικοί κάθονταν μπροστά στις ασπίδες και τραγουδούσαν «Give peace a chance».
 Ο συγκροτημένος πολιτικός λόγος είχε εξοριστεί με παρλάτες του τύπου «ένα παιδάκι πεθαίνει κάθε μέρα στον Τρίτο Κόσμο για να πλουτίζουν οι σύνεδροι». Κι
αυτό το μίσος για το ανθρωποφάγο ΔΝΤ ένωνε τους νοσταλγούς του Στάλιν με τους πιτσιρικάδες που χόρευαν τέκνο και τους λάτρες της σύγκρουσης με τους φανατικούς χορτοφάγους, που μιλούσαν για τη μόλυνση του πλανήτη. Κι απέναντι στις επιταγές των καπιταλιστών υπήρχαν οι κοινοτοπίες για ένα εναλλακτικό σύστημα, μια διαφορετική προσέγγιση της οικονομίας, πρώτα ο άνθρωπος και όχι τα κέρδη. Κάτω από αυτό το πρίσμα, πιο συνεπείς ήταν όσοι έγραφαν «Φάτε τους πλούσιους» στους τοίχους και επιδίωξαν την απ' ευθείας σύγκρουση με τις δυνάμεις καταστολής. 
 Το Σιάτλ έγινε μύθος επειδή ακριβώς ξέσπασε στην καρδιά της αυτοκρατορίας των ΗΠΑ, με πρωταγωνιστές τους παρίες του αμερικανικού ονείρου, που δεν έχουν πια τίποτα να χάσουν. Στην Πράγα δεν μπορούσε να συμβεί το ίδιο, αφού οι ακτιβιστές ήταν συγκεντρωμένοι σε μια πόλη που λατρεύει, ως νεοφώτιστη, το καπιταλιστικό σύστημα. Τα υπόλοιπα ήταν δεδομένα, αφού οι οργανωτές μιλούσαν στους διαδηλωτές για το εκπληκτικό σχέδιο κατάληψης κι από την άλλη, καθησύχαζαν τα μέσα επικοινωνίας, εξηγώντας ότι θα αποκλείσουν μόνο τρεις εισόδους του Κέντρου, ως εικονική διαμαρτυρία. Μηδενική οργάνωση, υποτυπώδης στρατηγική, μικρή συμμετοχή και άγρια καταστολή ήταν ο απολογισμός της διαδήλωσης στην Πράγα. Με έντεκα χιλιάδες αστυνομικούς, που υπερείχαν αριθμητικά απέναντι στους διαδηλωτές, οι εκατοντάδες συλλήψεις, ο εγκλεισμός και η κακομεταχείρισή τους ήταν αναπόφευκτα. Επομένως, για «νίκη του κινήματος» μπορούν να μιλούν μόνον όσοι έκαναν τον επαναστατικό περίπατο στις λεωφόρους της Πράγας κάτω από τα πανό τους και ύστερα αποχώρησαν περιχαρείς. Οι υπόλοιποι πέντε χιλιάδες περίπου ακτιβιστές που εγκλωβίστηκαν στην πόλη μετά την πορεία κι έζησαν την τρομοκρατία στο πετσί τους, δεν έχουν καμία διάθεση για θριαμβολογίες. 
