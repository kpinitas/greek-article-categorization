 Το βούλευμα της Ολομέλειας των Εφετών Σύρου με το οποίο ορίστηκε εδικός εφέτης ανακριτής για τη διερεύνηση των αιτίων που οδήγησαν στην τραγωδία του «Σάμινα Εξπρές», αναφέρει ως ώρα πρόσκρουσης του πλοίου την 22.20.
 Προχθές, ο ασυρματιστής του πλοίου, Δημ. Τσούμας, ήταν κατηγορηματικός ότι στις 22.15 η πρόσκρουση ήταν ήδη γεγονός. Αλλες μαρτυρίες δίνουν ως ώρα πρόσκρουσης από 22.07 έως το πολύ 22.10. Κι ενώ ο απολύτως ακριβής χρόνος της πρόσκρουσης που οδήγησε στο θάνατο περίπου 80 συνανθρώπων μας κρύβεται κάπου ανάμεσα στα δευτερόλεπτα της ώρας, το κομβικό στοιχείο το οποίο προκύπτει από τις μέχρι τώρα ανακρίσεις και φέρεται να στοιχειοθετεί την εγκληματική αμέλεια
 - Η ώρα που έδωσε την εντολή στον ασυρματιστή να εκπέμψει SΟS.
 Κι αυτό γιατί σύμφωνα με στοιχεία που υπάρχουν στη δικογραφία, ο πλοίαρχος άφησε να περάσουν αρκετά λεπτά της ώρας μέχρι να δώσει την εντολή για SΟS, παρά τη δήλωση του ασυρματιστή ότι ήταν από τις πρώτες οδηγίες του. Αν πράγματι αυτό αποδειχθεί περίτρανα, τότε το γεγονός είναι ότι στα κρίσιμα λεπτά μετά την πρόσκρουση κι ενώ το πλοίο βούλιαζε, επίσημα φέρεται να έπλεε κανονικά. 
 Γι' αυτό το λόγο, έγκυρες πηγές έλεγαν χθες ότι παρά τα όσα βγαίνουν στη δημοσιότητα για απόλυτη ευθύνη του υποπλοιάρχου, χωρίς βέβαια να παραγνωρίζονται και οι δικές του κακουργηματικές παραλείψεις, και ο πλοίαρχος φέρει μέγιστο μερίδιο της ευθύνης για το τραγικό αποτέλεσμα. Ενας άλλωστε από τους λόγους για τους οποίους η απολογία του υπήρξε μαραθώνια, διήρκεσε περίπου
18 ώρες, ήταν και ο αγώνας που κατέβαλε η ανακρίτρια για να ξεκαθαρίσει το «θολό τοπίο» των δευτερολέπτων σε σχέση με τη συμπεριφορά του πλοιάρχου όταν ήδη ήταν στη γέφυρα του πλοίου.
 Αυτό το σημείο το εξαιρετικά κρίσιμο για την περαιτέρω διερεύνηση της υπόθεσης
και τελικά για την πλήρη διαλεύκανσή της θα είναι ένα από τα πολλά που καλείται να εκτιμήσει τώρα ο ειδικός εφέτης ανακριτής, Ν. Καραδημητρίου.
 Ο οποίος, μάλιστα, μία μόλις ημέρα μετά τον ορισμό του από την Ολομέλεια Εφετών της Σύρου, προχωρά ήδη σε ανακριτικές πράξεις. Παρά τον όγκο και τη σπουδαιότητα της δικογραφίας την οποία έχει από χθες στα χέρια του, ο ανακριτής παράλληλα με τη μελέτη των στοιχείων οργανώνει τις πρώτες κινήσεις του. Μία από αυτές είναι να ζητήσει απ' ευθείας από τις εταιρείες κινητής τηλεφωνίας με τις οποίες ήταν συμβεβλημένοι πλοίαρχος και υποπλοίαρχος τον κατάλογο των τηλεφωνικών τους συνδιαλέξεων τα κρίσιμα λεπτά πριν αλλά και μετά
την πρόσκρουση του πλοίου. Ωστε, μεταξύ των άλλων, να διαλευκανθεί εάν και με ποια πρόσωπα επικοινώνησαν, ανεπίσημα κυρίως, εκείνες τις ώρες προκειμένου να ενημερώσουν για την πρόσκρουση. Το στοιχείο θεωρείται σημαντικό σε σχέση και με την προσωποποίηση του αδικήματος της έκθεσης σε κίνδυνο κατά παντός υπευθύνου, που όταν συνταχθούν τα κατηγορητήρια θα αφορά και υπευθύνους της «MFD». Ενδεχομένως βέβαια ο κ. Kαραδημητρίου, του οποίου λύνουν τα χέρια οι διευρυμένες αρμοδιότητες που έχει για άμεση αναζήτηση και άλλων στοιχείων, να διαπιστώσει ότι υπάρχουν ενδείξεις και για την άσκηση συμπληρωματικών ποινικών
διώξεων. Σύμφωνα πάντως με πληροφορίες, επιθυμία του ειδικού εφέτη ανακριτή είναι η άμεση λήψη μαρτυρικών καταθέσεων και από τους φερόμενους κατά το νόμο υπεύθυνους της MFD» αλλά και από άλλα πρόσωπα οι καταθέσεις των οποίων κρίνεται απαραίτητο να δοθούν ίσως και πριν από την αποστολή κλήσεων στα «μεγάλα ονόματα». Αλλο ένα στοιχείο που θα διερευνηθεί ενδελεχώς είναι η ακριβής θέση του υποπλοιάρχου την ώρα της πρόσκρουσης, γιατί καταθέσεις που τον φέρουν ώρα πριν στη γέφυρα χαρακτηρίζονται ως «αναξιόπιστες».
 Εξάλλου, χθες, τον κ. Kαραδημητρίου επισκέφθηκε ο δικηγόρος, Αλ. Λυκουρέζος προκειμένου να δηλώσει παράσταση πολιτικής αγωγής ως εκπρόσωπος τουλάχιστον είκοσι οικογενειών θυμάτων του ναυαγίου. Οπως δήλωσε, «σε εύλογο χρόνο θα κινήσει και τις διαδικασίες για την προσφυγή στα αστικά δικαστήρια», ενώ σε ερώτηση «αν είναι σύμπτωση που δύο δικηγόροι από το χώρο της Νέας Δημοκρατίας έχουν μπει στην υπόθεση (ο Π. Μαντούβαλος είναι συνήγορος του υποπλοιάρχου) », ο κ. Λυκουρέζος ξεκαθάρισε ότι «δεν έχει σχέση η πολιτική, οι άνθρωποι ήρθαν στο γραφείο μου και μου ζήτησαν να τους αναλάβω, δεν τίθεται θέμα· η δικηγορία
 Στο μεταξύ χθες δόθηκε τελικά και η εντολή για τη μεταγωγή των πλοιάρχου και υποπλοιάρχου στις φυλακές της Χίου. Και οι δύο ταξίδεψαν, και μάλιστα στις θέσεις πολυτελείας -VIP- με highspead της «Μίνοαν» για Πειραιά απ' όπου θα αναχωρήσουν σήμερα για Χίο. Σε λίγες ημέρες είναι πολύ πιθανό να προσαχθούν ξανά στη Σύρο για συμπληρωματική απολογία και για κατ' αντιπαράσταση εξέταση. 
 Αξίζει, τέλος, να αναφέρουμε μερικά σημεία του σκεπτικού του βουλεύματος το οποίο εξέδωσε προχθές η Ολομέλεια Εφετών Σύρου, που δικαιολογούν την αναγκαιότητα να ανατεθεί η υπόθεση σε ειδικό εφέτη ανακριτή. 
 Σύμφωνα λοιπόν με το υπ. αριθμόν 17/2000 βούλευμα «το θέμα έχει τύχει ευρύτερης δημοσιότητας στην ημερήσιο Τύπο και γενικά στα Μέσα Μαζικής Ενημέρωσης και αντικείμενο καθημερινής συζητήσεως των πολιτών με τη δημοσίευση
εικασιών και πληροφοριών αναφορικά με τον τρόπο λειτουργίας της ελληνικής ναυσιπλοΐας. Εν όψει προδήλως της σοβαρότητας της υπόθεσης που συντάραξε την κοινή γνώμη, γεγονός που προσδίδει στην όλη υπόθεση σπουδαιότητα και διαστάσεις που υπερβαίνουν το πλαίσιο μιας κοινής ποινικής υπόθεσης, συντρέχουν όλες οι προϋποθέσεις εφαρμογής του άρθρου 29 του ΚΠΔ που συνίστανται στην εξασφάλιση της απρόσκοπτης απονομής του Δικαιοσύνης σε υποθέσεις εξαιρετικής φύσεως. Η επιλογή της δικονομικής αυτής οδού θα έχει ως συνέπεια να εμπεδώσει στην κοινή γνώμη την πεποίθηση ότι η υπόθεση θα ερευνηθεί με αυξημένο κύρος και την ασυγκρίτως ταχύτερη περαίωση της όλης έρευνας».
 Tρεις κούτες με ευρήματα από το ναυάγιο του «Σάμινα Eξπρές» μετέφερε χθες το βράδυ στο γραφείο του εφέτης-ανακριτή ο ένας από τους δύο ορισθέντες να διενεργήσουν την πραγματογνωμοσύνη, ανώτερος αξιωματικός της πυροσβεστικής υπηρεσίας, πλοίαρχος του εμπορικού ναυτικού, πλοηγός Hλίας Στεφανάκος. Ο πραγματογνώμονας κάθισε πολύ ώρα στο γραφείο του ανακριτή προκειμένου να του δώσει και διευκρινίσεις για καθένα από τα ευρήματα- ανάμεσά τους και κάποια έγγραφα του πλοίου που διασώθηκαν.
