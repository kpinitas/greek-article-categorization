 κινεζική ταινία «Ο δρόμος για το σπίτι» του Ζανγκ Γιμού και η αμερικανική «Space Cowbo ys» του Κλιντ Ιστγουντ ξεχωρίζουν από τις υπόλοιπες ταινίες της νέας κινηματογραφικής βδομάδας. Ακολουθούν η ελληνική ταινία «Πίσω πόρτα» του Γιώργου Τσεμπερόπουλου, το αστυνομικό θρίλερ (που άρχισε να προβάλλεται από την περασμένη βοδμάδα) «Βασικός ύποπτος για φόνο» του Στίβεν Χόπκινς και οι αμερικανικές κωμωδίες «Road Trip» και «Co yote Ugl y». Ακόμη, συνεχίζεται το 13ο
Πανόραμα της «Ελευθεροτυπίας», με μερικές εξαιρετικές παλιότερες αλλά και πρόσφατες ταινίες - ανάμεσά τους κι ένα μικρό αφιέρωμα στον Ρότζερ Κόρμαν, με δύο ταινίες του να προβάλλονται την προσεχή Δευτέρα.
 The Road Home. Κίνα, 1999. Σκηνοθεσία: Ζανγκ Γιμού. Σενάριο: Σι Μπάο. Ηθοποιοί: Ζανγκ Ζιγί, Χονγκλέι Σουν, Χάο Ζενγκ, Γιουέλιν Ζάο. Διάρκεια: 89 λεπτά.
 **** Μια συγκινητική, εικαστικά συναρπαστική, ιστορία έρωτα στα δύσκολα χρόνια
της μορφωτικής επανάστασης μέσα από τις μνήμες του γιου τού ζευγαριού. Λαμπρό δείγμα τού τι θα πει καλός κινηματογράφος! 
 ιστορία της νέας ταινίας του Κινέζου Ζανγκ Γιμού είναι πολύ απλή: ένας νέος επιστρέφει στο χωριό του για την κηδεία του δασκάλου πατέρα του. Μέσα από διάφορα φλας μπακ παρακολουθούμε τη γνωριμία και τον έρωτα της μητέρας του για
το νεοφερμένο νεαρό δάσκαλο, στην περίοδο της μορφωτικής επανάστασης, ενώ παράλληλα, στη σημερινή εποχή, παρακολουθούμε τις προσπάθειες της ηλικιωμένης μητέρας του να θάψει τον νεκρό σύμφωνα με τα παλιά έθιμα: δηλαδή να μεταφερθεί
με τα πόδια η σορός του νεκρού σε μια αρκετά μεγάλη απόσταση από το νοσοκομείο
ώς το χωριό όπου θα γίνει η ταφή.
 Παρ' όλο που η ταινία αρχίζει μ' ένα θάνατο και τελειώνει με μια ταφή, επίκεντρο της ιστορίας είναι ο μεγάλος έρωτας της γυναίκας για το δάσκαλο. Η προθυμία της νεαρής γυναίκας να εξυπηρετήσει το δάσκαλο, τα φαγητά που του φτιάχνει, οι δήθεν τυχαίες συναντήσεις της στο δρόμο έξω από το χωριό, κι αργότερα, μετά το γάμο τους, η μακριά αναμονή όταν, στη διάρκεια της μορφωτικής επανάστασης, εκείνος εξορίζεται από το καθεστώς, τον περιμένει υπομονετικά, τρέχοντας κάθε φορά στο δρόμο όταν νομίζει ότι αυτός έχει επιστρέψει, είναι δοσμένες από τον Γιμού άλλοτε με λεπτότητα και χιούμορ κι άλλοτε με ρομαντισμό (που υπογραμμίζει την αφοπλιστική αφέλεια της ηρωίδας) και δύναμη, με εικόνες πάντα εικαστικά συναρπαστικές, που συνδυάζουν το ρεαλισμό με ένα στιλιζάρισμα, φέρνοντας στο νου τόσο ταινίες του όπως «Οι κόκκινοι αγροί» όσο και «Ούτε ένας λιγότερος».
 Ακόμη και μελοδραματικές σκηνές, όπως αυτές του φινάλε, δίνονται με τέτοια ειλικρίνεια, ομορφιά και δύναμη που αγγίζουν την καρδιά και του πιο σκληρού θεατή. Στα προτερήματα της θαυμάσιας αυτής ταινίας και η απλή, συγκινητική, με
ευαισθησία, ερμηνεία της νέας πρωταγωνίστριας του Γιμού, Ζανγκ Ζιγί (η νεαρή δασκάλα στο «Ούτε ένας λιγότερος»), το ίδιο όμορφη, όπως και η προηγούμενη μούσα του, Γκονγκ Λι.
 ΗΠΑ, 2000. Σκηνοθεσία: Κλιντ Iστγουντ. Σενάριο: Κεν Κάουφμαν, Χάουορντ Κλάουσνερ. Ηθοποιοί: Κλιντ Ιστγουντ, Τόμι Λι Τζόουνς, Ντόναλντ Σάδερλαντ, Τζέιμς Γκάρνερ, Μάρσια Γκέι Χάρντεν. Διάρκεια: 129 λεπτά.
 **** Τέσσερις ηλικιωμένοι Aμερικανοί πιλότοι αναλαμβάνουν να σώσουν ένα ρωσικό
διαστημικό σταθμό σε μια περιπέτεια που ο Κλιντ Ιστγουντ σκηνοθετεί με χιούμορ
 Οταν ο ρωσικός δορυφόρος «Αϊκον» («Εικόνα»), που βρίσκεται εδώ και αρκετά χρόνια στο Διάστημα, κινδυνεύει, η NASA, που τώρα συνεργάζεται αρμονικά με τους Ρώσους, καλεί τους τέσσερις ηλικιωμένους πιλότους της παλιάς ομάδας «Δαίδαλος» (Ιστγουντ, Λι Τζόουνς, Σάδερλαντ και Γκάρνερ), που σαράντα χρόνια πιο πριν είχαν πρωτοστατήσει στις δοκιμές για τα διαστημικά ταξίδια, μόνοι ικανοί να καταπιαστούν με την παλιά, ξεπερασμένη τεχνική του «Αϊκον» (που το σύστημά της έχει κλαπεί από τους Αμερικανούς), για να βοηθήσουν τους Ρώσους να
σώσουν το διαστημόπλοιό τους από επικείμενη καταστροφή. Μόνο που οι πληροφορίες που τους δίνουν τόσο ο υπεύθυνος του προγράμματος της NASA όσο και
ο εκπρόσωπος της ρωσικής κυβέρνησης, δεν τους αποκαλύπτουν το τρομερό και επικίνδυνο για ολάκερη την ανθρωπότητα μυστικό που κρύβει ο δορυφόρος τους.
 Ο Κλιντ Ιστγουντ έχει κιόλας αποδείξει με μια σειρά θαυμάσιες και συχνά αριστουργηματικές ταινίες ότι είναι ένας μάστορης της σκηνοθεσίας, ένα είδος «τεχνίτη» που φέρνει στο νου τους πρωτοπόρους του κλασικού αμερικανικού σινεμά: τον Τζον Φορντ, τον Ραούλ Γουόλς, τον Χάουορντ Χοκς. Και η νέα του αυτή περιπέτεια, με στοιχεία επιστημονικής φαντασίας, φέρνει στο νου τον κινηματογράφο των σκηνοθετών αυτών, χωρίς ποτέ να χάσει το δικό της προσωπικό ύφος. Εκείνο που βασικά ενδιαφέρει το σκηνοθέτη ταινιών όπως οι «Ασυγχώρητοι» και «Μεσάνυχτα στον κήπο του καλού και του κακού», είναι κατ' αρχάς η σχέση ανάμεσα στους τέσσερις πιλότους (κι εδώ μπαίνει ο Χοκς), σχέση που μπορεί να στρέφεται σε καβγάδες και επιφανειακά μίση, αλλά που δένεται με βαθιά φιλία.
 Yστερα είναι το θέμα της γνώσης και της πείρας που οι τέσσερις ήρωές του κουβαλούν και που μέσα από την εξέλιξη της πλοκής τις μεταδίδουν, με τρόπο πάντα διασκεδαστικό, στους νεότερους, και κάπως επηρμένους, αστροναύτες. Γύρω από τα θέματα αυτά, που κάνουν τους πρωταγωνιστές αναγνωρίσιμους και συμπαθητικούς χαρακτήρες, στρέφεται και το μεγαλύτερο μέρος της ταινίας. Η επιστημονική φαντασία τοποθετείται σε δεύτερη θέση και αποτελεί, πολύ σωστά, μόνο το ένα τέταρτο της ταινίας, βασικά εκείνο του φινάλε. Μέρος που ο Ιστγουντ αφηγείται με όσο το δυνατόν λιγότερα ειδικά εφέ (που όταν βέβαια τα χρησιμοποιεί είναι δοσμένα με τον πιο πειστικό και σύγχρονο τρόπο), προτιμώντας να εστιάσει το ενδιαφέρον του στα πρόσωπα. Και πρέπει να πω είχε ικανότατους ηθοποιούς: τόσο ο ίδιος όσο και οι τρεις σταρ που τον πλαισιώνουν (Λι Τζόουνς, Σάδερλαντ και Γκάρνερ) δίνουν ερμηνείες απολαυστικές, διανθισμένες με άφθονο χιούμορ. Σε δεύτερους, αλλά το ίδιο σημαντικούς ρόλους ξεχωρίζουν η Μάρσια Γκέι Χάρντεν και ο Γουίλιαμ Ντιβέιν. Μια περιπέτεια δοσμένη με τη γνώση και τη δεξιοτεχνία ενός πραγματικού μάστορα, από τους καλύτερους που διαθέτει το σύγχρονο Χόλιγουντ.
 Ελλάδα, 2000. Σκηνοθεσία: Γιώργος Τσεμπερόπουλος. Σενάριο: Ντένης Ηλιάδης, Γ. Τσεμπερόπουλος. Φωτογραφία: Πλάτων Ανδρονίδης. Ηθοποιοί: Κωνσταντίνος Παπαδημητρίου, Αλεξανδριανή Σικελιανού, Χάρης Σώζος, Αντώνης Καφετζόπουλος, Ιεροκλής Μιχαηλίδης.
 ** Η εφηβεία ενός 13χρονου αγοριού στα δύσκολα χρόνια της δικτατορίας σε μια καλογυρισμένη τεχνικά ταινία, με καλές ερμηνείες, που όμως κινείται με ένα επίπεδο ρυθμό.
 περίοδος της δικτατορίας είναι ένα θέμα εξαιρετικά ενδιαφέρον, που έχει αρχίσει να απασχολεί ξανά τα τελευταία χρόνια τους σκηνοθέτες μας. Ετσι, ύστερα από το «Τέλος εποχής» και το «Peppermint» ήρθε η σειρά του Γιώργου Τσεμπερόπουλου («Ξαφνικός έρωτας», «Αντε γεια»). Η ιστορία του στρέφεται γύρω από ένα 13χρονο αγόρι, αστικής οικογένειας, που μεγαλώνει στην περίοδο 1966-1968.
 Η ταινία παρακολουθεί τον Δημήτρη στις σχέσεις του με τους γύρω του: έναν πατέρα που αγαπά ιδιαίτερα και που πεθαίνει στην αρχή κιόλας της ταινίας, αφήνοντάς του μνήμες που τον κατατρέχουν, τη μητέρα του, τον πατριό του και βέβαια τους φίλους του, συμμαθητές και μη. Σχέσεις που υποτίθεται ότι τον βοηθούν να ωριμάσει, αλλά που σεναριακά δεν αναπτύσσονται αρκετά. Ενώ, αντίθετα, οι επαναλαμβανόμενες ενδιάμεσα, σαν μοτίβο, σκηνές, με τον Δημήτρη να σπρώχνεται βίαια από στρατιώτες της χούντας, σε υπόγειους διαδρόμους και κελιά, τελικά δείχνει να μην έχει τη σημασία που θέλει να τις δώσει ο σκηνοθέτης, μια και ο Δημήτρης σπρώχνεται απλά για να πάρει μέρος στις «αρχαίες» χουντικές γιορτές στο Στάδιο.
 Ο Τσεμπερόπουλος είναι ένας σκηνοθέτης με ταλέντο. Ξέρει να αναπλάθει σωστές εικόνες, να δημιουργεί πειστικά την εποχή και να κινεί καλά τους ηθοποιούς του. Η βασική αδυναμία της ταινίας είναι ο ρυθμός της - η έλλειψη μιας δραματουργικά πιο πειστικής ανάπτυξης των θεμάτων (και των επιμέρους σκηνών), με αποτέλεσμα ο ρυθμός να είναι επίπεδος. Στα πλην της ταινίας και η κατά τα άλλα ωραία τεχνικά φωτογραφία της ταινίας, που όμως δεν δημιουργεί καμία ατμόσφαιρα.
 ** ΒΑΣΙΚΟΣ ΥΠΟΠΤΟΣ ΓΙΑ ΦΟΝΟ (Under Suspicion). ΗΠΑ, 2000. Σκηνοθεσία: Στίβεν Χόπκινς. Σενάριο: Τομ Πρόβοστ, Πίτερ Ιλιφ. Ηθοποιοί: Τζιν Χάκμαν, Μόργκαν Φρίμαν, Τόμας Τζέιν, Μόνικα Μπελούσι.
η ταινία αυτή του Στίβεν Χόπκινς. Η πλοκή στρέφεται γύρω από τις προσπάθειες ενός βετεράνου αστυνόμου (Φρίμαν) να ανακαλύψει, στη διάρκεια μιας τοπικής χειμωνιάτικης γιορτής, το μανιακό δολοφόνο δύο κοριτσιών. Η ταινία επικεντρώνεται στη «σύγκρουση» του αστυνόμου μ' ένα υψηλά ιστάμενο πρόσωπο της
πόλης (Χάκμαν), που είναι και ο βασικός ύποπτος. Η ταινία ξεχωρίζει ακριβώς για τις πολύ καλές ερμηνείες των δύο πρωταγωνιστών της, που δίνουν ένα ρεσιτάλ
ηθοποιίας. Αντίθετα, η σκηνοθεσία του Χόπκινς δεν έχει να προσφέρει τίποτα το πρωτότυπο και περιορίζεται σε κούφιους εντυπωσιασμούς.
 * RΟAD TRIP. ΗΠΑ, 2000. Σκηνοθεσία: Τοντ Φίλιπς. Σενάριο: Τοντ Φίλιπς, Σκοτ Αρμστρονγκ. Ηθοποιοί: Μπρέκιν Μέγερ, Σον Γουίλιαμ Σκοτ, Τομ Γκριν, Εμι Σμαρτ. Διάρκεια: 91 λεπτά.
 Μια προσπάθεια συνδυασμού ρομαντικής και σέξι νεανικής κωμωδίας γύρω από τις προσπάθειες ενός νεαρού σπουδαστή να φτάσει έγκαιρα στην πόλη όπου μένει η αγαπημένη του για να την εμποδίσει να δει τη βιντεοκασέτα που της έστειλε κατά
λάθος, στην οποία έχει μαγνητοσκοπήσει τον εαυτό του να κάνει σεξ με άλλο κορίτσι. Υπάρχουν στην ταινία κάποιες διασκεδαστικές σκηνές, καθώς και μερικές
δήθεν ερωτικά τολμηρές, με την «τόλμη» να περιορίζεται περισσότερα σ' αυτά που
λέγονται παρά σ' αυτά που βλέπουμε, δείχνοντας γι' άλλη μια φορά το συντηρητισμό και την υποκρισία του νέου Χόλιγουντ.
 Οι περιπέτειες της Βάιολετ Σάνφορντ, μιας νεαρής επαρχιώτισσας που φτάνει στη Νέα Υόρκη για να κάνει καριέρα τραγουδίστριας και που καταλήγει στο Co yote Ugl y, ένα από τα πιο hot νυχτερινά κέντρα της πόλης, όπου η Βάιολετ είναι αναγκασμένη να ικανοποιεί τα βίτσια των πελατών, ώσπου συναντά ένα κατανοητικό
Αυστραλέζο... Οι εντυπωσιακές γωνίες λήψης, το γρήγορο μοντάζ και η ωραία (τουλάχιστον για μερίδα του κοινού) μουσική, καθώς και η παρουσία της ελκυστικής Πέραμπο, δεν είναι αρκετά για να καλύψουν τα κλισέ μιας συνηθισμένης νεανικής κομεντί.
