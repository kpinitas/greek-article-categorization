Ολα τα είχε η... Mαριωρή της Σοφοκλέους, η νέα κρίση στη Γιουγκοσλαβία της έλειπε! 
 Εκτός και αν οι ταραχώδεις εξελίξεις στη γείτονα πολύπαθη περιοχή λειτουργήσουν ξανά αφυπνιστικά για το ελληνικό Xρηματιστήριο, όπως είχε συμβεί
πέρυσι τον Μάρτιο όταν έβρεχε οβίδες στο Κόσοβο και κάλπαζαν εδώ οι τιμές των μετοχών. Πιθανότητα μάλλον απόμακρη στους καιρούς που βιώνουμε. 
 Γεγονός είναι, πάντως, ότι οι πέτρες και τα δακρυγόνα κατά των διαδηλωτών στην
πρωτεύουσα της Σερβίας ήρθαν να επιτείνουν την «κλειστοφοβική» εικόνα που παρουσιάζει τις τελευταίες ημέρες η Σοφοκλέους, εξαιτίας της έσωθεν πολιτικής αναταραχής. Ταυτοχρόνως, μία έκθεση-φάντασμα διεθνούς επενδυτικού οίκου που ίπτατο χθες στους χρηματιστηριακούς διαδρόμους (ως ξαναζεσταμένο φαγητό) για δήθεν νέα «αποτίμηση» των τίτλων από τους ξένους φωστήρες και βουτιά του δείκτη προς στις 3.600 μονάδες προσέθεσε απλώς την... αμερικανική σάλτσα στο πικρό μενού των Eλλήνων επενδυτών.
 Ουδείς εξεπλάγη, έτσι, όταν μέσα στο αφόρητο χρηματιστηριακό «πρέσινγκ» ακυρώθηκαν εξαιρετικά σύντομα οι αγοραστικές διαθέσεις που διαφάνηκαν στην αρχή της χθεσινής συνεδρίασης (κομίζοντας κέρδη έως και 1% στο γενικό δείκτη) και αντικαταστάθηκαν από εγχώριες εντολές πώλησης, οι οποίες οδήγησαν τελικά σε απώλειες 1, 30% για τρίτη συνεχόμενη ημέρα και το δείκτη στις 3.958, 65 μονάδες.
 Η γενικότερη επενδυτική επιφυλακτικότητα αποτυπώθηκε και στο χαμηλό τζίρο των 61 δισ. δρχ. (με πακέτα ύψους 6 δισ. δρχ.), καθώς στη γραμμή των πωλητών βρέθηκαν μόνο κάποια θεσμικά χαρτοφυλάκια, με τους μικρούς ιδιώτες επενδυτές να παρακολουθούν εξ αποστάσεως τα τεκταινόμενα εντός του Xρηματιστηρίου. Οσο για τους ξένους επενδυτές, που είχαν προβεί σε τοποθετήσεις γύρω από τα σημερινά επίπεδα τιμών και δείκτη, τηρούν ευλόγως τακτική «κατενάτσιο», χωρίς φυσικά να προειδοποιούν πότε θα «χτυπήσουν» ξανά με αγορές.
 Χρηματιστηριακοί παράγοντες τονίζουν, ωστόσο, ότι δεν πρέπει καθόλου να αποκλείεται σύντομη επανεμφάνιση των ξένων χαρτοφυλακίων στην ελληνική αγορά -εφ' όσον βεβαίως το επιτρέψουν οι συνθήκες που διαμορφώνονται στην εγχώρια πολιτική σκηνή και, πρωτίστως, τα εν εξελίξει γεγονότα στη Γιουγκοσλαβία- καθώς οι τιμές των καλών μετοχών επανήλθαν σε ελκυστικά επίπεδα, ενώ η παθητικότητα δεν είναι ίδιον των ξένων που δραστηριοποιούνται στη Σοφοκλέους.
 Δυσμενώς σχολιάζεται, πάντως, στον χρηματιστηριακό περίγυρο η ένταση των αρνητικών φημών που κατακλύζουν τις τελευταίες ημέρες τη Σοφοκλέους, δημιουργώντας ένα σκηνικό συνολικής αβεβαιότητας, μέσα στο οποίο εμφιλοχωρούν οι προσπάθειες κάποιων κέντρων που επιθυμούν να ποδηγετήσουν, για άλλη μία φορά, την αγορά.
 Ποιοι, αλήθεια, και υπέρ ποιων συμφερόντων ήταν αυτοί που σκόρπιζαν χθες φήμες
για τη «μυστηριώδη» έκθεση της Morgan Stanle y-γεγονός το οποίο στιγμάτισε διά
των στηλών της«Ε» ο πρόεδρος του ΧΑΑ Παν. Αλεξάκης- σε μία στιγμή που το ελληνικό Xρηματιστήριο αναζητεί το δρόμο της ηρεμίας και σταθεροποίησης, έχοντας επί μακρόν υποφέρει από παιχνίδια σκοπιμότητας είτε Eλλήνων είτε ξένων
