Αύριο και μεθαύριο στην Εθνική Λυρική Σκηνή στην Αθήνα και την Κυριακή στο Ολύμπιον της Θεσσαλονίκης, μια σκοτεινή ντίβα της μουσικής σκηνής θα στοιχειώσει την αίθουσα. Η ελληνικής καταγωγής Ντιαμάντα Γκαλάς θα ερμηνεύσει με την επιβλητική φωνή της από μπλουζ και γκόσπελ μέχρι μανιάτικα μοιρολόγια και ρεμπέτικα, σ' ένα ρέκβιεμ για τις σφαγές των Ελλήνων της Ανατολής. 
 «Defixiones, Will And Testament» είναι ο τίτλος της παράστασής της που θα παρουσιάσει και είναι αφιερωμενη στη ξεχασμένη από όλους γενοκτονία των Αρμενίων και στη σφαγή των Ελλήνων της Μικρασίας. Η παράσταση περιλαμβάνει μελοποιημένα κομμάτια του Aρμένη ποιητή και πολεμιστή Σιαμάντου, του Γάλλου Ανρι Μισό, ρεμπέτικα της Σωτηρίας Μπέλλου, ανατολίτικους αμανέδες και φυσικά μπλουζ του αμερικανικού Nότου, από την οργισμένη φωνή μιας μοναδικής καλλιτέχνιδας.
 «Πιστεύω ότι τώρα πια ένα από τα πράγματα που ανακαλύπτει η παγκόσμια κοινή γνώμη είναι ότι η σφαγή των Αρμενίων ήταν η πρώτη γενοκτονία και όχι το Ολοκαύτωμα» εξηγεί η Ντιαμάντα Γκαλάς. «Τη μέθοδο της τουρκικής κυβέρνησης αντέγραψαν μετά οι ναζί στην εξόντωση των Εβραίων. Και αυτή η πρακτική της εθνοκαθάρσης δεν έχει σταματήσει. Οι γενοκτονίες συμβαίνουν σε όλο τον κόσμο, συνεχώς, από την ΕΣΣΔ του Στάλιν μέχρι τις πρόσφατες επεμβάσεις των Ηνωμένων Εθνών στη Ρουάντα ή στη Σεμπρένιτσα. Παντού απελάσεις, μαζικοί τάφοι και απάνθρωπα βασανιστήρια». 
 Για την Γκαλάς η μουσική είναι μια πράξη διαμαρτυρίας ενάντια στη λήθη. Η ιστορία της γενοκτονίας των λαών πρέπει να μαθευτεί. «Η κεντρική ιδέα της δουλειάς μου είναι ότι η Iστορία δεν έχει γραφεί ακόμη. Σκέφτηκα ότι πίσω από την ποίηση υπάρχει κάτι πολύ πιο δυνατό και παγκόσμιο, όπως οι στίχοι του Μισό, το γεγονός ότι πίσω από τις γραμμές ενός ποιήματος κρύβεται ένα τσεκούρι
με το οποίο χτυπάς τις συνειδήσεις του κοινού.» 
 Εδώ και είκοσι χρόνια η Γκαλάς υφώνει τη φωνή της για να υπερασπίσει από τα δικαιώματα των γυναικών μέχρι τους ασθενείς του AIDS. «Ακούγοντας το υλικό μου
από το παρελθόν συνειδητοποιω τη θνητότητά μου. Μόνος μου σκοπός πια είναι να αφήσω κάτι πίσω μου. Τα τραγούδια μου είναι μια προειδοποίηση, ένα μήνυμα από τους τάφους των αθώων, η φωνή από αυτά τα σώματα που χάθηκαν μέσα σε βασανιστήρια. Γιατί αυτή είναι η κληρονομιά μου, να μιλώ στο όνομα των αδικοχαμένων νεκρών». 
