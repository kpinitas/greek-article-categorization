 Μέτρα και πρωτοβουλίες για το «καλό της ακτοπλοΐας» και την ασφάλεια των επιβατών, τα οποία όμως θα έπρεπε να είχαν ληφθεί πολύ πριν από το τραγικό ναυάγιο του «Eξπρές Σάμινα», πήρε η κυβέρνηση.
 Οι πολιτικές προτεραιότητες, τα μέτρα και οι πολιτικές πρωτοβουλίες, όπως χαρακτηριστικά αναφέρονται σε ανακοίνωση του υπουργείου Εμπορικής Ναυτιλίας, αποτελούν συνέχεια κάποιων παλαιοτέρων, παρόμοιων μέτρων, τα οποία όμως για «άγνωστους» λόγους ποτέ δεν εφαρμόστηκαν.
 Κάποια μέτρα, όπως είναι η ίδρυση Σώματος Αδιάφθορων στο Λιμενικό Σώμα, η θέσπιση χρονικής θητείας δύο χρόνων για τους αξιωματικούς του Λιμενικού της Επιθεώρησης Εμπορικών Πλοίων, οι οποίοι μετά το πέρας της θα μετακινούνται σε άλλες υπηρεσίες, η κατάργηση των αποκλειστικών δρομολογιακών γραμμών, η πρόβλεψη για γραμμές δημοσίου συμφέροντος και η σταδιακή μείωση του ορίου ηλικίας των πλοίων από τα 35 στα 30 χρόνια, αν εφαρμοστούν σωστά και από όλους
τους εμπλεκόμενους, θα αποδώσουν και πιθανότατα η ακτοπλοΐα θα αλλάξει τους απαράδεκτους κανόνες λειτουργίας της.
 Οσον αφορά την άρση του καμποτάζ, σύμφωνα με τον ΥΕΝ Χρήστο Παπουτσή, θα γίνει
το 2002, οπότε και θα υπάρξει πλήρης απελευθέρωση των θαλασσίων συγκοινωνιών. Στο Αιγαίο θα εμφανιστούν τα πρώτα κοινοτικά ακτοπλοϊκά πλοία, τα οποία όμως θα πρέπει να διατηρούν τους κανόνες του ελληνικού κράτους ως κράτους υποδοχής για την επάνδρωσή τους.
 Τα νέα «μέτρα», που ανακοινώθηκαν από τον ΥΕΝ Χρήστο Παπουτσή ύστερα από τη λήξη του υπουργικού συμβουλίου σε έκτακτη συνέντευξη Tύπου, είναι τα κάτωθι: 
 - Εντατικοποίηση ελέγχων και επιθεωρήσεων (επανεξέταση του τρόπου λειτουργίας του κλάδου, ενίσχυση και ανανέωση των στελεχών του, θέσπιση θητείας 2 χρόνων, αποκέντρωση ενός τμήματος των επιθεωρήσεων στα περιφερειακά λιμεναρχεία, σύσταση επιτροπής που θα ελέγχει τους επιθεωρητές και θα εξετάζει όλες τις καταγγελίες, ενώ ειδικό τμήμα θα πραγματοποιεί αιφνιδιαστικούς ελέγχους στα πλοία για την εκπαίδευση των πληρωμάτων στη χρήση σωστικών και πυροσβεστικών μέσων).
 - Ενίσχυση των κανόνων υποχρεωτικής εκπαίδευσης των πληρωμάτων στα μέτρα ασφάλειας και αντιμετώπισης καταστάσεων έκτακτης ανάγκης (αυστηρή τήρηση των ασκήσεων στη χρήση σωστικών μέσων, υποχρεωτική ένδυση ορατή τη νύχτα, αυστηρή τήρηση της υποχρέωσης των εταιρειών για ενημέρωση των επιβατών).
 - Συγκρότηση πανελλαδικών δικτύων εθελοντών σε συνεργασία του ΥΕΝ με όλους τους φορείς (για ναυαγοσώστες και διάσωση στη θάλασσα και για απορρύπανση σε περίπτωση θαλάσσιας μόλυνσης).
 - Νέο Θεσμικό Πλαίσιο της ακτοπλοΐας (άρση του καμποτάζ το 2002, κατάργηση αποκλειστικών γραμμών, σταδιακή μείωση του ορίου ηλικίας των πλοίων από τα 35 στα 30, δημιουργία ρυθμιστικής αρχής για τον υγιή ανταγωνισμό).
 - Αναβάθμιση της εκπαίδευσης και της κατάρτισης των ναυτικών (εκσυγχρονισμός των ΑΕΝ και αναβάθμιση του εκπαιδευτικού προσωπικού, επανεξέταση των Κέντρων Επιμόρφωσης ΚΕΣΕΝ, θέσπιση συστήματος περιοδικής κατάρτισης κατωτέρων πληρωμάτων, δημιουργία σχολών κατάρτισης σε συνεργασία με τον ιδιωτικό τομέα).
 - Εθνική Λιμενική Πολιτική (δημιουργία στο ΥΕΝ Γενικής Γραμματείας Λιμένων, ολοκλήρωση της μετάβασης των αρμοδιοτήτων των λιμενικών ταμείων στην Τ.Α., άμεσος καθορισμός των λιμανιών εθνικής σημασίας και έναρξη διαδικασίας μετατροπής τους σε Α.Ε., ολοκλήρωση των έργων που χρηματοδοτήθηκαν από το Β' ΚΠΣ με προϋπολογισμό ύψους 180 δισ., πρόβλεψη 180 δισ. στο Γ' ΚΠΣ για λιμενικές υποδομές).
 - Eνίχυση του Λιμενικού Σώματος με προσωπικό και μέσα (παράδοση για υπηρεσιακή
χρήση στο Λ.Σ. των ελικοπτέρων Super Puma, ένταξη στο στόλο του Λιμενικού κατασχεμένων ταχύπλοων σκαφών).
 Αναφερόμενος στα νέα μέτρα, ο ΥΕΝ Χρήστος Παπουτσής τόνισε μεταξύ άλλων: «Σήμερα γυρίσαμε τη σελίδα της ακτοπλοΐας, καθώς και οι καιροί και η σύγχρονη εποχή δεν μας περιμένει πλέον. Ο πρωθυπουργός Κώστας Σημίτης μου έδωσε σαφή εντολή να προχωρήσω στην απελευθέρωση της ακτοπλοΐας και αυτό έκανα». Οσον αφορά τις έρευνες που διεξάγονται για το πολύνεκρο ναυάγιο, ο κ. Παπουτσής επισήμανε ότι «πρέπει όλοι μας να αφήσουν ήσυχη τη Δικαιοσύνη για να λάμψει η αλήθεια».
 Aναφερόμενος στο ναυάγιο, αλλά και στην προβολή του θέματος από τα ΜΜΕ και ειδικότερα των ξένων, τόνισε μεταξύ άλλων: «Δυστυχώς, το μοιραίο ναυάγιο ήρθε τη στιγμή που η κυβέρνηση και εγώ είμαστε έτοιμοι να γυρίσουμε τη σελίδα της ακτοπλοΐας. Τα αίτια του ναυαγίου διερευνώνται από την ελληνική Δικαιοσύνη που
είναι και η μόνη αρμόδια αρχή για να φωτίσει όλες τις πλευρές. Ολοι εμείς έχουμε υποχρέωση, αλλά και την ευθύνη, να μείνουμε μέσα στα όρια που υπαγορεύει η λογική και όχι ως δικαστές να βγάζουμε άκαιρα συμπεράσματα για το
ποιος φταίει και έχασαν τη ζωή τους οι 79 συνάνθρωποί μας», και συνέχισε: «Θέλω να παρακαλέσω τους διευθυντές των ΜΜΕ να σταματήσει αυτή η διαδικασία απαξίωσης των ναυτικών μας και της ελληνικής ναυτιλίας. Πρέπει να σταματήσει επιτέλους η ισοπέδωση των πάντων, καθώς οι στιγμές είναι δύσκολες και οριακές,
αφού κάποιοι θα προσπαθήσουν να περάσουν το μήνυμα ότι η Ελλάδα δεν προσφέρει πλέον καμία ασφάλεια στους ξένους».
 Τέλος, αναφερόμενος στις έντονες διαμαρτυρίες των Eλλήνων πλοιάρχων, οι οποίοι
αν δεν σταματήσει, όπως λένε, ο διασυρμός τους, θα καταθέσουν τα ναυτικά τους φυλλάδια και θα δέσουν τα πλοία, ο ΥΕΝ τους κάλεσε να συνεργαστούν και μάλιστα
στενά ώστε να βρεθεί η «χρυσή» τομή στα οξυμένα προβλήματά τους.
 Tο KKE εκτιμά ότι «τα μέτρα για την απελευθέρωση της ακτοπλοΐας, που αποφάσισε
το υπουργικό συμβούλιο, αποτελούν υιοθέτηση των προτάσεων της Eνωσης Aκτοπλόων
Eφοπλιστών και έχουν στόχο την αύξηση των εφοπλιστικών κερδών, το μοίρασμα της
ακτοπλοΐας στους μεγαλοκαρχαρίες, την είσοδο πολυεθνικών συμφερόντων στις εσωτερικές θαλάσσιες μεταφορές. Aποδείχνεται, ότι η κυβέρνηση του ΠAΣΟK αξιοποιεί το έγκλημα στο "Eξπρές Σάμινα", για το οποίο ευθύνεται η ίδια και το
εφοπλιστικό κεφάλαιο, προκειμένου να προωθήσει γρήγορα τα πρόσθετα αντιλαϊκά μέτρα, εκείνα που είναι η αιτία του θανάτου 80 αθώων ανθρώπων».
