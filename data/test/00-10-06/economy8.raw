 Πετυχημένη χαρακτήρισαν την κινητοποίηση κατά του ΔΝΤ στην τσεχική πρωτεύουσα στις 26 Σεπτεμβρίου οι εκπρόσωποι της ελληνικής πρωτοβουλίας «Πράγα 2000».
 Οπως τόνισαν χθες σε συνέντευξη Tύπου οι εκπρόσωποι της πρωτοβουλίας «Πράγα 2000» (ΣΕΚ, ΣΥΝ, νεολαία ΣΥΝ, νεολαία ΠAΣΟK και Πράσινη Πολιτική), οι κινητοποιήσεις της Πράγας ήταν σταθμός στο αντικαπιταλιστικό κίνημα, που γεννήθηκε στο Σιάτλ.
 Υποστήριξαν ακόμη ότι ο στόχος για ματαίωση της συνόδου του ΔΝΤ/Παγκόσμιας Τράπεζας πέτυχε, αφού η σύνοδος επισπεύστηκε κατά μία μέρα. Οι ομιλίες κάπου 47 εκπροσώπων, που είχαν προγραμματιστεί για την τελευταία ημέρα ακυρώθηκαν, ενώ ματαιώθηκε και η πανηγυρική δεξίωση για το τέλος των εργασιών της συνόδου,
που είχε προγραμματιστεί να γίνει στην Οπερα της Πράγας, με τη συμμετοχή, μεταξύ άλλων, και του Τσέχου προέδρου Βάτσλαβ Χάβελ.
 Οι εκπρόσωποι του ΔΝΤ αρνήθηκαν πάντως ότι η επίσπευση των εργασιών οφειλόταν στις διαδηλώσεις, αν και, όπως έγραψε τις ημέρες εκείνες ο διεθνής Tύπος και μετέδωσαν τα διεθνή πρακτορεία, οι σύνεδροι δεν έμειναν ανεπηρέστοι από το κλίμα πολιορκίας των διαδηλωτών.
 Οσο για τις κατηγορίες που ακούστηκαν για αποτυχία της Inpeg (της οργάνωσης-ομπρέλα που συντόνισε τις κινητοποιήσεις) ή την εχθρικότητα τς τσεχικής κοινής γνώμης, οι εκπρόσωποι της «Πράγα 2000» επισήμαναν το κλίμα καταστολής και τρομοκρατίας που είχε επιβληθεί στην τσεχική πρωτεύουσα, και το
 Οι εκπρόσωποι μάλιστα της «Πράγα 2000» κατηγορούν την κυβέρνηση της Τσεχίας για παραβίαση των ανθρωπίνων δικαιωμάτων και όπως είπαν, κλιμάκιο δικηγόρων θα
επισκεφθεί την τσεχική πρεσβεία στη χώρα μας, προκειμένου να ενημερωθούν για τις συνθήκες κράτησης των διαδηλωτών.
 Οπως άλλωστε χαρακτηριστικά τόνισαν, η Πράγα είχε μεταβληθεί σε νεκρή πόλη, με
τα σχολεία κλειστά και τους δημόσιους υπαλλήλους σε αναγκαστική αργία. Επιπλέον η κυβέρνηση είχε απειλήσει μαθητές και φοιτητές με αποβολές, αν έπαιρναν μέρος στις κινητοποιήσεις.
 Παραδέχτηκαν ωστόσο ότι παρά τη συμετοχή εκπροσώπων από συνδικαλιστικές οργανώσεις ευρωπαϊκών χωρών (Νορβηγία, Βρετανία, Γερμανία), η παρουσία του συνδικαλιστικού κινήματος ήταν σχετικά ισχνή, σε αντίθεση με την παρουσία των αμερικανικών συνδικάτων στις κινητοποιήσεις του Σιάτλ.
 Γεγονός που απέδωσαν στην άνθηση που παρατηρείται στο εργατικό κίνημα της Αμερικής τα τελευταία χρόνια, σε αντίθεση με τη σχετική στασιμότητα στην Ευρώπη.
 Το σύνθημα μάλιστα «οι άνθρωποι πάνω από τα κέρδη», που δέσποσε στις κινητοποιήσεις της Πράγας, ήταν το σύνθημα των αμερικανικών συνδικάτων στις αρχές του αιώνα, όπως ανέφερε ο εκπρόσωπος του ΣΕΚ κ. Π. Κωνσταντίνου.
 Η οργάνωση «Πράγα 2000» θα μετάσχει με δικό της μπλοκ στην πανεργατική απεργία, που έχουν κηρύξει για τις 10 του μήνα η ΓΣΕΕ και η ΑΔΕΔΥ.
