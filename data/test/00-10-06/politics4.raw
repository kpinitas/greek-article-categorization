 Σκληρότερος από κάθε άλλη φορά απέναντι στην κυβέρνηση εμφανίστηκε χθες ο Κώστας Καραμανλής, δίνοντας το στίγμα των προθέσεών του για το επόμενο διάστημα.
 Ο πρόεδρος της Ν.Δ. είναι αποφασισμένος να επικεντρώσει την κριτική του σε τρία επίπεδα: α) στην υπόθεση του τραγικού ναυαγίου στην Πάρο, β) στο πόρισμα Ντογιάκου που βρίσκεται ήδη στη Βουλή και γ) στα εθνικά θέματα και ιδιαίτερα στη στάση της κυβέρνησης απέναντι στην Τουρκία.
 Και αν για το ναυάγιο η Ν.Δ. έχει ήδη καταθέσει πρόταση για εξεταστική των πραγμάτων επιτροπή, για το πόρισμα του εισαγγελέα Ισ. Ντογιάκου ο πρόεδρος της Ν.Δ. επανέλαβε ουσιαστικά ότι θα προχωρήσει στο αίτημα για προανακριτική επιτροπή που θα διερευνήσει τις πολιτικές ευθύνες των κ. Πάγκαλου και Ρέππα, για τις υποθέσεις Travel plan και Σ. Ψυχάρη.
 Η οξύτατη επίθεση του κ. Καραμανλή κατά της κυβέρνησης έγινε κατά τη συνεδρίαση της Kεντρικής Eπιτροπής του κόμματος η οποία πραγματοποιήθηκε χθες στη Pηγίλλης. 
 Ειδικά για το ναυάγιο της Πάρου, ο πρόεδρος της Ν.Δ. είπε ότι πίσω από την τραγωδία προβάλλει ένα αυθαίρετο μνημείο ανευθυνότητας, ασυδοσίας και κρατικής παραλυσίας και αποκαλύπτει την εγκληματική πολιτική που γιγαντώνει τα μονοπώλια, τροφοδοτεί τα παράκεντρα εξουσίας και αποσαρθρώνει το κράτος.
 Αναφερόμενος στην ιδιοκτήτρια του «Σάμινα» εταιρεία «Minoan Fl ying Dolfhins», ο πρόεδρος της Ν.Δ. αναρωτήθηκε για τη γιγάντωσή της και πρόσθεσε «ποια είναι η εμπλοκή στελεχών των κρατικών τραπεζών και του Xρηματιστηρίου; Ποια ταμεία μετατράπηκαν σε συγκοινωνούντα δοχεία; Τι συνδέει την κυβέρνηση με τους μετόχους της εταιρείας; Πώς δίνονται οι άδειες σκοπιμότητας; Γιατί τόση απλοχεριά στον ταμία του ΠΑΣΟΚ και στενό πρωθυπουργικό φίλο, πρώην υπουργό Ναυτιλίας; ».
 Ομως από την κριτική του δεν απουσίασε και ο Χ. Ροκόφυλλος, η περίπτωση του οποίου, είπε, αποδεικνύει τον ισχυρότατο ομφάλιο λώρο που συνδέει το περιβάλλον Σημίτη με τον όμιλο της Minoan.
 Ο πρόεδρος της Ν.Δ. αναφέρθηκε «στον χαβαλέ, την ασυδοσία και τη διαφθορά που αποσάρθρωσαν πλήρως την κρατική μηχανή», ενώ έκανε λόγο για καθεστωτικές πρακτικές της κυβέρνησης που εγείρει ζητήματα σε ό,τι αφορά την ποιότητα και ουσία της Δημοκρατίας. «Η διαπλοκή της άρχουσας ομάδας με οργανωμένα οικονομικά συμφέροντα και ορισμένα ΜΜΕ συνεπάγεται διολίσθηση της πολιτικής εξουσίας σε εξωθεσμικά παράκεντρα», πρόσθεσε.
 Για το πόρισμα Ντογιάκου, ο κ. Καραμανλής είπε ότι «το κάθε τι πρέπει να ερευνάται εξονυχιστικά, γιατί έτσι μόνο ενισχύεται η αξιοπιστία της δημόσιας ζωής». Και αφού επισήμανε ότι η κυβέρνηση οφείλει η ίδια να φέρει το θέμα στη Βουλή, πρόσθεσε πως «αν δεν το πράξει, αποδεικνύει για μια ακόμη φορά ότι τρέμει την έρευνα, την αλήθεια και το φως και θα το πράξει η Ν.Δ. γιατί είναι χρέος της προς την πατρίδα και τη Δημοκρατία».
 Σκληρός κατά της κυβέρνησης όμως ήταν και για τους κυβερνητικούς χειρισμούς στις σχέσεις μας με την Τουρκία και ανέφερε χαρακτηριστικά πως «καμία τουρκική κυβέρνηση δεν μπορούσε να είναι τόσο χρήσιμη στη χώρα της, όσο αποδεικνύεται για την Τουρκία η κυβέρνηση των δήθεν εκσυγχρονιστών του ΠΑΣΟΚ». Οπως είπε, οι κυβερνητικές υποχωρήσεις δεν βρίσκουν ανταπόκριση στην αντίπερα όχθη και η πολιτική του κατευνασμού δεν ανατρέπει τα τετελεσμένα της κατοχής στην Κύπρο».
 Για αδιέξοδο στις ελληνοτουρκικές σχέσεις έκανε λόγο και η Ντόρα Μπακογιάννη, τομεάρχης για εθνικά θέματα, ενώ χαρακτήρισε αποτυχημένη την κυβερνητική πολιτική στα Βαλκάνια.
 Aπαντώντας, ο κυβερνητικός εκπρόσωπος Δ. Ρέππας είπε ότι ο πρόεδρος της Ν.Δ. με προσωπικές επιθέσεις και αχαρακτήριστες εκφράσεις κατά του πρωθυπουργού επιχειρεί να δημιουργήσει και να συντηρήσει ένα νοσηρό κλίμα. «Φαίνεται ότι μόνο σε ένα νοσηρό κλίμα το κόμμα της αξιωματικής αντιπολίτευσης μπορεί να διαδραματίσει ένα ρόλο και να αντιμετωπίσει τα εσωτερικά της προβλήματα εν όψει του συνεδρίου», πρόσθεσε. 
