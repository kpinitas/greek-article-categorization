 Αίτηση για άδεια λειτουργίας της μονάδας που θα παράγει «ανταλλακτικά» για ασθενείς, ή αλλιώς μοσχεύματα που θα προσφέρονται από απόλυτα συμβατούς δότες σε μέλη της οικογένειάς τους, σχεδιάζει να ζητήσει από τις αρμόδιες αρχές ένα κορυφαίο νοσοκομείο της Βρετανίας. Οπως φαίνεται, μετά τη δημοσιοποίηση της γέννησης του Αδάμ για τη σωτηρία της αδελφής του Μόλι, ο ασκός του Αιόλου άνοιξε πολύ γρηγορότερα από ό,τι κανείς θα περίμενε. 
 Μιλώντας στην εφημερίδα «Ιντιπέντεντ», ο διευθυντής της μονάδας τεχνητής γονιμοποίησης του πανεπιστημιακού νοσοκομείου του Λονδίνου, Πολ Σεράλ, ανακοίνωσε ότι θα ζητήσει έγκριση για να προχωρήσει την τεχνική προεμφυτευσιακής γενετικής διάγνωσης, που χρησιμοποιήθηκε στις ΗΠΑ στην περίπτωση της εξάχρονης Μόλι. Η Μόλι πάσχει από τη νόσο αναιμία Φαρκόνι, που οδηγεί σε βέβαιο θάνατο. Οι γιατροί χρησιμοποίησαν μια ειδική μέθοδο και επέλεξαν από 15 γονιμοποιημένα ωάρια το ένα που θα ήταν απόλυτα ιστοσυμβατό για να γίνει μεταμόσχευση μυελού στο κοριτσάκι. Αποτέλεσμα ήταν να γεννηθεί ο Αδάμ. Από το λώρο του πήραν κύτταρα αίματος τα οποία εμφύτευσαν στην αδελφή του Μόλι. Yστερα από αυτό η Μόλι έχει 85-90% πιθανότητες να γιατρευτεί. 
 Ο Σεράλ μίλησε για «εντυπωσιακή πρόοδο» στην επιστήμη που σώζει ζωές και που θα πρέπει να αξιοποιηθεί. Ειδικά μάλιστα στην Αγγλία όπου υπάρχουν πολλά περιστατικά θαλασσαιμίας. Επιχειρηματολογώντας υπέρ της χρήσης της τεχνικής, ο
Σεράλ προχώρησε ακόμα περισσότερο, κάνοντας λόγο για μοσχεύματα που θα μπορούν
να χρησιμοποιηθούν χρόνια αργότερα, σε περίπτωση που ένα μέλος της οικογένειας
του νεογέννητου το έχει ανάγκη. «Στον τοκετό, παίρνεις τον ομφάλιο λώρο, παγώνεις τα βλαστοκύτταρα και στο μέλλον, αν η κατάσταση του πατέρα, π.χ., επιδεινωθεί, μπορείς να τα χρησιμοποιήσεις για να τον θεραπεύσεις. Δεν επεμβαίνεις στο παιδί, μια και τον ομφάλιο λώρο θα τον πέταγες έτσι κι αλλιώς». 
 Στο Σικάγο, ο άνθρωπος που έκανε τους ελέγχους στο εργαστήριο για την οικογένεια της Μόλι και του Αδάμ, γνωστοποίησε ότι πολλές είναι οι αιτήσεις για τη χρήση της ίδιας τεχνικής σε ανθρώπους που έχουν παιδιά με λευχαιμία. Στις ΗΠΑ ακόμα τρεις οικογένειες κάνουν θεραπεία για τη σύλληψη ιστοσυμβατού δότη που θα βοηθήσει ένα μέλος της οικογένειάς τους, ενώ τρόπους αξιοποίησης της τεχνικής αναζητούν και κλινικές γονιμότητας στο Βέλγιο και τη Γερμανία. 
 Η τεχνική μπορεί ασφαλώς να αποδειχτεί σωτήρια για ορισμένες περιπτώσεις, εγείρει όμως τεράστιο ζήτημα ηθικής καθώς είναι εφικτό να χρησιμοποιηθεί για «κατά παραγγελίαν» μωρά, που θα «δημιουργούνται» και θα γεννιούνται μόνο για να σώσουν κάποιο μέλος της οικογένειάς τους. 
