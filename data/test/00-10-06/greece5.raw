 25.10.1982. Ωρα 3.00 τα ξημερώματα: Ο αστυφύλακας Πέτρου, οδηγός του περιπολικού της Αμεσης Δράσης που έφτασε στην οδό Κωλέττη 9 στα Εξάρχεια, καταθέτει στους συναδέλφούς του για τον τραυματισμό του αρχιφύλακα Γιώργου Ψαρουδάκη: 
 «...Σταμάτησα το περιπολικό, σε σημείο που δεν έβλεπα στο εσωτερικό της πολυκατοικίας. Βλέπω ξαφνικά ένα άτομο να τρέχει και 10 μέτρα πίσω του τον αρχιφύλακα Ψαρουδάκη: "Με φάγανε" μου λέει. Δεν είχα ακούσει πυροβολισμούς. Χαρακτηριστικά του προσώπου που έτρεχε δεν συγκράτησα...». Ηταν λίγες ώρες μετά την απόπειρα διάρρηξης στην οδό Κωλέττη, τότε ακόμη που ο «μύθος Λεσπέρογλου"», βρισκόταν στις πρώτες γραμμές του.
 5.10.2000: Μικτό Ορκωτό Δικαστήριο Αθηνών. Ο αστυνομικός Πέτρου «θυμάται τα πάντα»: 
 «Είχα οπτική επαφή από εκεί που στάθμευσα το περιπολικό. Είδα τον αρχιφύλακα με τα χέρια ψηλά και τον κατηγορούμενο να τον σημαδεύει. Οσος καιρός και να περάσει, το πρόσωπο αυτό δεν αλλάζει. Θυμάμαι ότι ήταν αυτός. Καμιά αμφιβολία δεν έχω. Οπως στη φωτογραφία ήταν τότε. Με μουστάκια και μαλλιά...».
 Δεκαοχτώ χρόνια μετά ο «μύθος Λεσπέρογλου» είναι πλέον στο απόγειό του. Με απόλυτη ευκολία ο αστυνομικός άλλαξε την κατάθεσή του, σχεδόν γράμμα προς γράμμα, όπως κατέδειξε η υπεράσπιση, αναγκάζοντας την πρόεδρο του δικαστηρίου να τον συμβουλεύσει σε έντονο ύφος: «Είστε υποχρεωμένος να απαντάτε σε όλα με λεπτομέρειες. Είστε αστυνομικός, να λέτε την αλήθεια. Αν δεν ξέρετε, να λέτε δεν ξέρω...». «Απορώ πως τα έγραψε αυτά τα πράγματα, αυτός που μου πήρε τότε την κατάθεση», ήταν η... εύκολη απάντηση του μάρτυρα.
 Ηταν αυτή η ευκολία, με την οποία ακόμη και ο εισαγγελέας της έδρας Ηλ. Λιακόπουλος «δικαιολόγησε» τη βασική παράλειψη των διωκτικών αρχών, να συμπεριλάβουν στη δικογραφία το αυτονόητο: «Αναγνώριση επίσημη, επίδειξη δηλαδή φωτογραφίας του Λεσπέρογλου στους αυτόπτες μάρτυρες και αναγνώρισή του από αυτούς, δεν υπάρχει», είναι το συμπέρασμα της υπεράσπισης. Για δακτυλικά αποτυπώματα (με δεδομένη τη θέση ότι ο δράστης είχε πιάσει με το χέρι του το πόμολο της πόρτας στην πολυκατοικία) ούτε λόγος...
 «...Είναι δυνατόν εκ παραδρομής να μην αναφέρθηκε η αναγνώριση; Γίνεται κάποιες φορές να είναι ατελείς οι δικογραφίες», απήντησε ο εισαγγελέας.
 Υπενθυμίζεται ότι ο Αβραάμ Λεσπέρογλου, υπόδικος για μία απόπειρα και έξι ανθρωποκτονίες (σε άλλη δικογραφία) αντιμετωπίζει βαρύτατες ποινές....
 Κατά τη χθεσινή ακροαματική διαδικασία, εξαντλήθηκε ο κατάλογος των μαρτύρων κατηγορητηρίου. Διαπιστώθηκε δε... αδυναμία των αρχών (στη δίκη του πλέον καταζητούμενου Ελληνα) να εντοπίσουν και να προσαγάγουν στο δικαστήριο δύο από
τους αυτόπτες μάρτυρες του επεισοδίου της οδού Κωλέττη 9. Ετσι, μετά την ολοκλήρωση της ανάγνωσης των καταθέσεών τους, αλλά και της εξέτασης των υπόλοιπων μαρτύρων, ήταν εμφανής πλέον η έλλειψη της επίσημης αναγνώρισης του Αβραάμ Λεσπέρογλου, ως στοιχείο της δικογραφίας. Οσο για τις έμμεσες αναφορές του εισαγγελέα «στην υπόδειξη του Λεσπέρογλου από τους τότε συγκατηγορούμενούς
του», αυτή (όπως του είπε ο συνήγορος) δεν λαμβάνεται υπ' όψιν με βάση τη δικονομία.
 Η συνεισφορά σε αυτό του αστυνομικού Χρ. Πέτρου, θα κριθεί από το δικαστήριο, όσο βεβαια και η παραδοχή των αστυνομικών μαρτύρων, ότι «αναγνώρισαν τον Λεσπέρογλου από τη φωτοφραφία του που δημοσιεύθηκε πριν από 18 χρόνια στο Τύπο».
 Αυτά τα 18 χρόνια... αρκούσαν ως φαίνεται στον αστυνομικό για να «αναγνωρίσει χωρίς αμφιβολία» τον κατηγορούμενο. Μετά από τόσα χρόνια ακόμη και ο παθών, αρχιφύλακας Ψαρουδάκης, κοίταξε δύο φορές στα μάτια τον Αβραάμ Λεσπέρογλου από
το βήμα του μάρτυρα και πολιτικού ενάγωντος, για να πει στο δικαστήριο: 
 «Αν τον κουρέψουμε και τον ξυρίσουμε στη φωτογραφία είναι αυτός. Μέσα μου είμαι σίγουρος. Δεν φεύγει η εικόνα του. Πέρασαν βέβαια 18 χρόνια. Δεν ήρθα εδώ μισώντας τον. Αν σηκωνόταν σαν άνδρας και έλεγε "εγώ το έκανα", θα τον συγχωρούσα σαν άτομο. Αλλο καπέλο τι θα κάνετε εσείς, κ. δικαστές».
