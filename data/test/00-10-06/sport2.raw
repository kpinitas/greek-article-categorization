 Σε αδιέξοδο οδηγήθηκε η συνάντηση του Κώστα Σημίτη με τη Γιάννα Αγγελοπούλου, χθες βράδυ στο Μέγαρο Μαξίμου.
 Η πρόεδρος του «Αθήνα 2004» έμεινε με τον πρωθυπουργό για δύο ώρες, ωστόσο, ο καθαρός χρόνος συζήτησης ήταν πολύ λιγότερος, γιατί οι συνεργάτες του Κώστα Σημίτη τον διέκοπταν λόγω των πολιτικών εξελίξεων στη Γιουγκοσλαβία.
 Αρχικά, το κλίμα της συζήτησης ήταν καλό. Μία από τις πρώτες αναφορές της Γιάννας Αγγελοπούλου, είχε να κάνει με την άρνηση του Θεόδωρου Πάγκαλου να μεταβεί στο Σίδνεϊ και τις επιπτώσεις της. Η πρόεδρος επανέλαβε τη γνωστή άποψή της, για «περιορισμένη κυβερνητική εκπροσώπηση» και ισχυρίστηκε ότι με την ενέργεια του υπουργού Πολιτισμού η χώρα εμφανίστηκε διχασμένη στην ΔΟΕ.
 Κάποια στιγμή, ο Κώστας Σημίτης ανέφερε την ιστορία με το ενοίκιο των διώροφων γραφείων της εταιρείας στο Σίδνεϊ. Μάλιστα, όπως λέγεται, ο πρωθυπουργός έδειξε άριστα ενημερωμένος κι άφησε να εννοηθεί προς την πρόεδρο πως γνωρίζει πολλές λεπτομέρειες, για τον τρόπο και το κόστος μίσθωσης των γραφείων! Οπως διέρρευσε, όλα τα στοιχεία παρέδωσε στον πρωθυπουργό, χθες το μεσημέρι, ο Γιώργος Φλωρίδης, ο οποίος έφυγε εσπευσμένα από τη Βουλή για να μεταβεί στο Μέγαρο Μαξίμου, χωρίς να υπάρχει αιτία, αφού το βράδυ υπήρχε προγραμματισμένο ραντεβού...
 Το κλίμα άρχισε να «παγώνει». Ομως ξανά συνεχίστηκαν οι διακοπές στη συζήτησή τους, λόγω του Γιουγκοσλαβικού, με αποτέλεσμα να συμφωνηθεί και από τις δύο πλευρές μια νέα συνάντηση, ύστερα από μια εβδομάδα, κι αυτό γιατί η Γιάννα Αγγελοπούλου θ' αναχωρήσει για το Λονδίνο, για να συναντηθεί με τα παιδιά της.
 Το βαρύ κλίμα της συνάντησης επιβεβαιώθηκε από δύο ακόμη γεγονότα. Η Γιάννα Αγγελοπούλου έφυγε άρον άρον από το Μέγαρο Μαξίμου, χωρίς να κάνει την παραμικρή δήλωση στους δημοσιογράφους. H εικόνα της, στο αυτοκίνητο, έδειχνε ότι δεν έμεινε ικανοποιημένη από το αποτέλεσμα της συνάντησης. 
 Και οι δύο πλευρές ευελπιστούν πλέον ότι τα γεγονότα της επικαιρότητας θα επηρρεάσουν θετικά, ώστε να ξεχαστεί το κλίμα της σκανδαλολογίας και των διενέξεων ανάμεσα σε στελέχη της κυβέρνησης και στον «Αθήνα 2004». Αν δεν γίνει κάτι τέτοιο, όλα είναι πιθανά μέσα στο επόμενο 10ήμερο, ώς την επόμενη συνεδρίαση της διυπουργικής επιτροπής, στις 16 Οκτωβρίου.
 Νωρίτερα, ο πρωθυπουργός συναντήθηκε με τον Γιώργο Φλωρίδη. Εξερχόμενος από το Μέγαρο Μαξίμου, ο υφυπουργός Αθλητισμού επιβεβαίωσε ότι στην πολυσέλιδη εισήγησή του προς τον πρωθυπουργό, για τα όσα έγιναν στο Σίδνεϊ, υπογράμμισε ότι η επιτυχία των Αυστραλών οφείλεται σε μεγάλο βαθμό στο γεγονός ότι η κυβέρνηση ανέλαβε ολοκληρωτικά την ευθύνη οργάνωσης των Ολυμπιακών Αγώνων. «Είναι σαφές -τόνισε ο Γιώργος Φλωρίδης- ότι έπαιξε σημαντικό ρόλο η κρατική μηχανή. Οπως και στην Ελλάδα -συμπλήρωσε με νόημα- το συντονισμό της προετοιμασίας έχει ο πρωθυπουργός...»
 Ο Γ. Φλωρίδης, υποστήριξε ότι η πορεία οργάνωσης των Ολυμπιακών Αγώνων του 2004, θα συνεχιστεί με το ίδιο σχήμα, το οποίο χαρακτήρισε «ικανοποιητικό». Παράλληλα, ισχυρίστηκε ότι δεν βρίσκεται σε αντιπαράθεση με τη Γιάννα Αγγελοπούλου και πως δεν εισηγήθηκε στον πρωθυπουργό την απομάκρυνσή της από την προεδρία.
 Ωστόσο, ο Γ. Φλωρίδης επανέλαβε γι' άλλη μια φορά ότι δεν τίθεται θέμα δημιουργίας υπουργείου Ολυμπιακών Αγώνων.
 Εξέλιξη, ως προς το ζήτημα της μισθοδοσίας των τριών εκ των τεσσάρων (ο Κ. Λιάσκας παραιτήθηκε από κάθε αξίωση μέχρι να αποχωρήσει από το Τεχνικό Επιμελητήριο Ελλάδας) σημειώθηκε χθες, από τον Θεόδωρο Πάγκαλο. Ο υπουργός Πολιτισμού ενέκρινε το ποσό των πέντε εκατομμυρίων δραχμών, ως μηνιαία αποζημίωση για τον Μάρτον Σίμιτσεκ, τον Σπύρο Καπράλο και τον Πέτρο Συναδινό. Ο Θ. Πάγκαλος, ουσιαστικά όρισε και για τους τρεις το ύψος του μισθού του Κώστα Μπακούρη και απέρριψε το αίτημα των 10 εκατ. δραχμών για τον καθένα. Το ερώτημα είναι αν η απόφαση του υπουργού έγινε με τη συναίνεση της Γιάννας Αγγελοπούλου ή εν αγνοία της. Διότι, είναι δεδομένο ότι η πρόεδρος του «Αθήνα 2004» έχει πολλά μαζεμένα στους συνεργάτες της και δεν αποκλείεται, με έμμεσο τρόπο, να θέλει να τους εξωθήσει σε παραίτηση. Από την άλλη πλευρά, παρουσιάζεται το οξύμωρο φαινόμενο να αμείβεται ο προσωπικός σύμβουλος της προέδρου, για θέματα Τύπου, ο Γ. Ρουμπάτης, με μισθό 6, 8 εκατ. δραχμών και ο υπεύθυνος του Γραφείου Τύπου, Σεραφείμ Κοτρώτσος, με 7, 4 εκατ. δραχμές.
