 Απαράδεκτα χαμηλός είναι σήμερα ο αριθμός των μεταμοσχεύσεων στη χώρα μας, καθώς έρχεται τελευταία σε δότες οργάνων ανάμεσα σε όλα τα προηγμένα ευρωπαϊκά
κράτη και μάλιστα με μεγάλη διαφορά από την προτελευταία χώρα. Στην Ελλάδα, έχουμε 4, 4 δότες οργάνων ανά εκατομμύριο πληθυσμού, ενώ ο μέσος όρος στην Ευρώπη είναι 14, 4 δότες ανά εκατομμύριο πληθυσμού.
 Οπως επισήμανε σε χθεσινή συνέντευξη Tύπου ο καθηγητής Χειρουργικής-Μεταμοσχεύσεων Αλκιβιάδης Κωστάκης, διευθυντής του Τμήματος Μεταμοσχεύσεων του Λαϊκού Νοσοκομείου, οι μεταμοσχεύσεις έχουν γίνει πλέον μία
καθιερωμένη κλινική πράξη και έχουν γίνει παγκοσμίως περισσότερες από 700.000.
Δυστυχώς όμως, η χώρα μας στον τομέα αυτό, αντί να πηγαίνει μπροστά πηγαίνει πίσω! 
 Οι μεταμοσχεύσεις νεφρού άρχισαν στο Λαϊκό το Μάρτιο του 1971, ενώ από το 1975
που ανέλαβε το τμήμα ο κ. Κωστάκης, έχουν γίνει συνολικά 1.100 μεταμοσχεύσεις νεφρού και 8 παγκρέατος. Σήμερα, οι νεφροπαθείς στην Ελλάδα φτάνουν τους 7.500, ενώ κάθε χρόνο παρουσιάζονται 400 νέες περιπτώσεις. 
 Περισσότεροι από 1.000 είναι καταγεγραμμένοι στις λίστες αναμονής, όπου η κατάσταση είναι δραματική. Υπάρχουν νεφροπαθείς που περιμένουν 15-20 χρόνια για μεταμόσχευση, ζώντας με τον τεχνητό νεφρό. Πολλοί μάλιστα πεθαίνουν περιμένοντας, καθώς η αιμοκάθαρση προκαλεί πολλές επιπλοκές. 
 Αντίθετα, όσοι υποβάλλονται σε μεταμόσχευση, μπορούν να ζήσουν μία απολύτως φυσιολογική ζωή. Σήμερα, υπάρχουν άνθρωποι στη χώρα μας που είχαν υποβληθεί σε
μεταμόσχευση από το '70-'71 και ζουν μέχρι τώρα μια φυσιολογική ζωή. 
 Σύμφωνα με τον κ. Κωστάκη, ο νέος νόμος που ψηφίστηκε τον Αύγουστο του '99 πηγαίνει τη χώρα μας πίσω στον τομέα των μεταμοσχεύσεων. Ο νόμος του '83, προσθέτει, ήταν πολύ καλός και εφόσον ενεργοποιούνταν τα Προεδρικά Διατάγματα που περιελάμβανε, δεν θα είχαμε σήμερα κανένα πρόβλημα.
 Η χθεσινή συνέντευξη Tύπου δόθηκε με αφορμή την 1η Πανευρωπαϊκή Αθλητική Συνάντηση Νεφροπαθών, που πραγματοποιείται 7-15 Οκτωβρίου στην Αθήνα. Στο πλαίσιο της συνάντησης, 300 νεφροπαθείς αθλητές από 17 χώρες θα αγωνιστούν σε αθλήματα στίβου, αντισφαίρισης, επιτραπέζιας αντισφαίρισης και μπόουλινγκ. 
 Η συνάντηση οργανώνεται από το Σύλλογο Αθλουμένων Νεφροπαθών, υπό την αιγίδα της Γενικής Γραμματείας Αθλητισμού, του Υπουργείου Υγείας -Πρόνοιας και της Νομαρχίας Αθηνών, με επίσημο χορηγό τη Νοvartis.
 Ζούμε στην εποχή όχι μόνο του παραλόγου, της απληστίας, του άνευ προηγουμένου καταναλωτισμού και του ατομικισμού, αλλά και της υπερπληροφόρησης και ως εκ τούτου του πλήρους αποπροσανατολισμού, τόνισε χθες στη συνέντευξη ο διεθυντής Νεφρολογίας ΕΣΥ του ΠΓΝΑ «Aλεξάνδρα», Αντώνης Λαγγουράνης. 
 Καθημερινά, σημείωσε, ενημερωνόμαστε μέσα από ένα συνεχή καταιγισμό των πιο αντιφατικών μηνυμάτων και πληροφοριών για κοινωνικά, οικονομικά, ιατρικά και διάφορα άλλα προβλήματα, που έχουν άμεση επίπτωση στη ζωή μας και των οποίων η
αντιμετώπιση θα καθορίσει το είναι και το μέλλον μας. 
 Ποτέ άλλοτε δεν είχαμε τόση πρόσβαση στην πληροφορία. Οι πληροφορίες όμως, χωρίς υπεύθυνη διασταύρωση και τη συνθετική επεξεργασία τους, δεν οδηγούν στη γνώση. Το αντίθετο μάλιστα, οι μεταμοσχεύσεις αποτελούν ένα από τα πλέον χαρακτηριστικά παραδείγματα της σύγχυσης που επικρατεί. Η γνώση του κόσμου γύρω από τον ευαίσθητο αυτό τομέα στηρίζεται κυρίως σε μύθους παρά στην πραγματικότητα. 
 Ο κ. Λαγγουράνης τόνισε ότι αγνοούνται βασικά πράγματα για τις συνθήκες και τις προϋποθέσεις που απαιτούνται για να γίνουμε δότες οργάνων. Ταυτίζεται η έννοια του δωρητή με αυτήν του δότη. Παρ' ότι μπορεί ο δωρητής να μη γίνει ποτέ δότης οργάνων, όπως και το αντίστροφο. Χάος και αμφισβήτηση επικρατεί όσον αφορά τον καθορισμό του θανάτου λόγω της μη κατανόησης των κριτηρίων της πιστοποίησής του.
 Ο γ.γ. του Συλλόγου Αθλουμένων Νεφροπαθών Νικόλαος Καραντάκος κατέθεσε την εμπειρία του, καθώς υποβλήθηκε σε δύο μεταμοσχεύσεις νεφρού, λόγω του ότι η πρώτη είχε αποτύχει. 
 Οπως είπε χαρακτηριστικά ο ίδιος, όταν έκανε τη δεύτερη μεταμόσχευση στη Γαλλία, σε καμία περίπτωση δεν περίμενε ότι θα μπορούσε να απολαμβάνει το επίπεδο ζωής που απολαμβάνει σήμερα. Ενα επίπεδο ζωής που του επιτρέπει να απολαμβάνει, ανάμεσα σε άλλες δραστηριότητες, και τη χαρά και τη συγκίνηση του
 Πρόσθεσε, ότι ενώ είχε εγγραφεί από το 1979 σε λίστα αναμονής στην Ελλάδα, ούτε μία φορά δεν ειδοποιήθηκε για μεταμόσχευση από τα μεταμοσχευτικά κέντρα της Αθήνας. 
 Η 1η Πανευρωπαϊκή Αθλητική Συνάντηση Νεφροπαθών αναδεικνύει τη μεγάλη αλήθεια ότι ο αθλητισμός ανήκει σε όλους και είναι για όλους χωρίς διάκριση και συγχρόνως αναδεικνύει και την κοινωνική διάσταση του αθλητισμού, με την προβολή της δωρεάς οργάνων και επομένως καλύπτει πλέρια τις αρχές του Ολυμπισμού, υπογράμμισε η διευθύντρια Ανάπτυξης Αθλητισμού, αρμόδια για τον Ειδικό Αθλητισμό, Ιωάννα Καρυοφύλλη. 
 Ο αιμακαθαιρόμενος Βαγγέλης Στασινόπουλος, μέλος του Δ.Σ. του Συλλόγου Αθλουμένων Νεφροπαθών, επισήμανε ότι με τη συνάντηση δίνεται για πρώτη φορά στον αιμοκαθαιρόμενο νεφροπαθή η ευκαιρία να σηκωθεί από το κρεβάτι του ή την πολυθρόνα του και να νιώσει ακμαίος, δυνατός και να γευθεί τη χαρά που μόνο ο αθλητισμός ξέρει να προσφέρει.
 - Σημειώνεται ότι με την ευκαιρία της τελετής έναρξης που θα γίνει τη Δευτέρα 9 Οκτωβρίου στο Στάδιο Ειρήνης και Φιλίας, διοργανώνεται μεγάλη συναυλία για τη δωρεά οργάνων, στην οποία θα συμμετάσχουν οι γνωστοί καλλιτέχνες: Γιώργος Ανδρέου, Χρήστος Θηβαίος, Λαυρέντης Μαχαιρίτσας, Δημήτρης Μπάσης, Αντώνης Μιτζέλος, Διονύσης Τσακνής, Ελένη Τσαλιγοπούλου και Θεοδοσία Τσάτσου. Τα έσοδα
της συναυλίας θα διατεθούν για την ενημέρωση του ευρύτερου κοινού στο θέμα της
