Σημαντική πτώση σημείωσαν και χθες οι διεθνείς τιμές του πετρελαίου, καθώς οι ΗΠΑ έθεσαν σε εφαρμογή το σχέδιο διάθεσης μέρους των στρατηγικών τους αποθεμάτων στην αγορά.
 Νωρίς το μεσημέρι, η τιμή του μπρεντ στην αγορά του Λονδίνου, σημειώνοντας πτώση μεγαλύτερη του ενός δολαρίου σε σχέση με τα προχθεσινά επίπεδα, υποχώρησε έως και τα 29, 42 δολάρια ανά βαρέλι, που είναι η χαμηλότερη τιμή από
τις 8 Αυγούστου. Ανάλογη πτώση σημείωσε στη Νέα Υόρκη και η τιμή του αμερικανικού ελαφρού αργού πετρελαίου, προσεγγίζοντας τα 30, 65 δολάρια. 
 Καθοριστική σ' αυτή την υποχώρηση ήταν η χθεσινή ανακοίνωση της Ουάσιγκτον ότι
11 αμερικανικές πετρελαϊκές εταιρείες συμφώνησαν να δανειστούν το σύνολο των 30 εκατ. βαρελιών αργού πετρελαίου, το οποίο η αμερικανική κυβέρνηση αποφάσισε
νωρίτερα να αποδεσμεύσει από τα στρατηγικά της αποθέματα. Η συμφωνία αυτή καθησύχασε τους φόβους ότι θα εκδηλωνόταν ενδιαφέρον από τις εταιρείες μόνο για το ήμισυ αυτής της ποσότητας και είχε σημαντικό αντίκτυπο στην αγορά. Σύμφωνα με το αμερικανικό υπουργείο Ενέργειας, το οποίο κατονόμασε τις 11 εταιρείες, η διανομή του πετρελαίου αυτού θ' αρχίσει αμέσως και θα έχει ολοκληρωθεί ώς το τέλος του Νοεμβρίου. 
 Η πτωτική στροφή των τιμών ενισχύθηκε και από την ανακοίνωση του Αμερικανικού Πετρελαϊκού Ινστιτούτου ότι τα πετρελαϊκά αποθέματα των ΗΠΑ σημείωσαν μικρή αύξηση την περασμένη εβδομάδα. Συγκεκριμένα, τα αμερικανικά αποθέματα των παραγώγων πετρελαίου, μεταξύ των οποίων και το πετρέλαιο θέρμανσης, αυξήθηκαν κατά 300.000 βαρέλια. 
 Εν τω μεταξύ, η ιαπωνική κυβέρνηση, ύστερα από πιέσεις της Διεθνούς Επιτροπής
Ενέργειας (ΙΕΑ), ζήτησε χθες από τα διυλιστήρια της χώρας να αυξήσουν τις εξαγωγές καύσιμου πετρελαίου προκειμένου να αποκατασταθεί η ισορροπία στην αγορά πετρελαίου θέρμανσης της περιοχής.
 Η ΙΕΑ, πάντως, με χθεσινή ανακοίνωσή της διαπιστώνει αυτό που φώναζουν εδώ και
καιρό οι αξιωματούχοι του ΟΠΕΚ, ότι δηλαδή η παγκόσμια προσφορά αργού πετρελαίου είναι επαρκής αυτή τη στιγμή και ότι το πρόβλημα εστιάζεται κυρίως στα χαμηλά αποθέματα πετρελαίου θέρμανσης. Η ΙΕΑ επισημαίνει ότι οι πετρελαϊκές εταιρείες θα πρέπει να καλύψουν αυτό το έλλειμμα μέσω της βελτίωσης της διυλιστικής τους ικανότητας και της προσφοράς επιπλέον ποσοτήτων. 
 Τις απόψεις αυτές επανέλαβε για μία ακόμη φορά σε χθεσινή του συνέντευξη και ο πρόεδρος του ΟΠΕΚ Αλί Ροντρίγκεζ, ενώ ο γενικός γραμματέας του καρτέλ Ριλουάνου Λούκμαν, μιλώντας σε διάσκεψη για θέματα πετρελαίου που πραγματοποιήθηκε στο Λονδίνο, δήλωσε ότι αναμένει υποχώρηση των τιμών. Ο Λούκμαν είπε, ακόμη, ότι η ποσότητα πετρελαίου που προσφέρει σήμερα ο ΟΠΕΚ είναι επαρκής, επισημαίνοντας ότι το καρτέλ θα προβεί σε νέα αύξηση μόνο αν η «τιμή του καλαθιού» του ξεπεράσει τα 28 δολάρια το βαρέλι για χρονικό διάστημα
