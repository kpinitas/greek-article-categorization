 Ποινική δίωξη για παράνομη αλλαγή πορείας και ψευδή δήλωση περιστατικού στο ημερολόγιο του πλοίου άσκησε χθες ο αντεισαγγελέας Πρωτοδικών Χανίων Πέτρος Μπόσιος στον πλοίαρχο του επιβατηγού πλοίου «Απτερα» Κυριάκο Θεοδωράκη και στον υποπλοίαρχο Νικόλαο Βαλαβάνη. Οι κατηγορίες είναι σε βαθμό πλημμελήματος.
 Και οι δύο συνελήφθησαν προχθές λίγο μετά τον κατάπλου του πλοίου στο λιμάνι της Σούδας, ύστερα από καταγγελία επιβατών στο Λιμεναρχείο. Σύμφωνα με το Λιμεναρχείο το πλοίο κατά τον κατάπλου του παρεξέκκλινε κατά τρία ναυτικά μίλια χωρίς όμως να κινδυνεύσουν το πλήρωμα ή οι επιβάτες. 
 Τελικά, ορίστηκε τακτική δικάσιμος για τις 9 Νοεμβρίου και αφέθηκε ελεύθερος. 
 Ο αρχιπλοίαρχος της ΑΝΕΚ κ. Καντιδάκης, ο οποίος πληροφορήθηκε το συμβάν από τον υπολιμενάρχη Σούδας, μιλώντας σε δημοσιογράφους ανέφερε τα εξής: 
 «Στις 9 το πρωί μου τηλεφώνησε ο υπολιμενάρχης Σούδας και μου είπε ότι πήγαν στο Λιμεναρχείο επιβάτες που ταξίδευσαν με το "Απτερα" και του κατήγγειλαν ότι
το βαπόρι έχασε το δρόμο του, ότι ο καπετάνιος ακολούθησε λάθος πορεία κ.λπ. Του είπα ότι δεν γνώριζα το θέμα και θα φώναζα τον καπετάνιο να μου πει τι έγινε. Πράγματι, ειδοποίησα τον καπετάνιο, ο οποίος ήρθε στο γραφείο μου και μου είπε ότι γύρω στις 7 το πρωί ήταν στη γέφυρα με τον υποπλοίαρχο Νίκο Βαλαβάνη και τον πηδαλιούχο, όταν ξαφνικά όρμησε μέσα ένας επιβάτης σε έξαλλη κατάσταση, λέγοντάς τους ότι "δεν πάτε καλά. Θα το κάτσετε έξω το βαπόρι", το οποίο εκείνη τη στιγμή βρισκόταν κοντά στη νησίδα της Σούδας».
 Ο κ. Καντιδάκης τόνισε επίσης: «Ο καπετάνιος πανικοβλήθηκε και σκέφτηκε ότι κάτι δεν πάει καλά, επηρεασμένος και από τη γενικότερη κατάσταση που επικρατεί
τις τελευταίες ημέρες μετά το ναυάγιο του "Εξπρές Σάμινα". Κοίταξε περισσότερο, αριστερά και δεξιά, αλλά δεν υπήρχε κανένα πρόβλημα. Σκέφτηκε, λοιπόν, απ' ό,τι μου είπε, να γυρίσει όλο αριστερά το τιμόνι, να γυρίσει προς τα πίσω για να δει τι ήταν τελικά αυτό που είδε ο επιβάτης. Εκανε, λοιπόν, μία
στροφή 360 μοιρών και αφού διαπίστωσε ότι δεν υπήρχε τίποτα συνέχισε την πορεία του. Ο καπετάνιος λέει ότι η χρονική καθυστέρηση ήταν τόση όσο χρειάστηκε για να κάνει το πλοίο τη στροφή των 360 μοιρών. 
 Ο αρχιπλοίαρχος της ΑΝΕΚ διευκρίνισε ακόμα: «Δεν μπορώ να ξέρω τι ακριβώς κατήγγειλαν οι επιβάτες γιατί δεν είπαν πολλά πράγματα στο Λιμεναρχείο, αλλά πήγαν στον εισαγγελέα. Και ο εισαγγελέας έκρινε ότι πρέπει να κρατηθούν ο πλοίαρχος και ο υποπλοίαρχος». 
 Σημειώνεται ότι το «Απτερα» αναχώρησε προχθές το βράδυ με προορισμό το λιμάνι του Πειραιά και με καπετάνιο τον πλοίαρχο του πλοίου «ΛΑΤΩ» Γιώργο Ντουρουντουδάκη.
