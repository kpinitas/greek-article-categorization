 Ακυρώθηκαν οι προεδρικές εκλογές της Γιουγκοσλαβίας και ο υποψήφιος της αντιπολίτευσης, Βίσλαβ Κοστούνιτσα, δήλωσε ότι τίποτα δεν σταματά την πολιτική
επανάσταση στη χώρα, καλώντας τον απερχόμενο πρόεδρο, Σλόμπονταν Μιλόσεβιτς, να παραιτηθεί για το καλό όλων.
 Ο πρόεδρος του Συνταγματικού Δικαστηρίου της Γιουγκοσλαβίας δήλωσε χθες ότι οι
εκλογές ακυρώθηκαν και θα πρέπει να ξαναγίνουν. Ο Μιλουτίν Σρέντιτς έκανε τις δηλώσεις στη βουλγαρική υπηρεσία του Radio Free Europe. Το δίκτυο ζήτησε από τον πρόεδρο συνέντευξη, μετά την απόφαση του δικαστηρίου για μερική ακύρωση των εκλογών. Το κεντρικό ερώτημα ήταν αν ακυρώθηκαν οι εκλογές. Ο Σρέντιτς απάντησε: «Eίναι ακριβές». «Ο πρόεδρος διευκρίνισε ότι η απόφαση αυτή σημαίνει
ότι οι προεδρικές εκλογές στην Ομοσπονδιακή Δημοκρατία της Γιουγκοσλαβίας πρέπει να επαναληφθούν», έγραψε χθες η ιστοσελίδα του δικτύου με βαλκανικές ειδήσεις. Ο Σρέντιτς δεν ήταν σαφής στο πότε πρέπει να γίνουν οι άλλες εκλογές. Είπε πάντως ότι πρέπει να γίνουν στο τέλος της θητείας του Μιλόσεβιτς, πρόσθεσε ωστόσο ότι δεν γνωρίζει πότε λήγει η θητεία αυτή. «Λοιπόν, ναι...», δήλωσε ο Σρέντιτς όταν ρωτήθηκε σχετικά με το ενδεχόμενο διεξαγωγής νέων εκλογών, αλλά όταν ρωτήθηκε πότε ενδέχεται να διεξαχθούν αυτές
οι νέες εκλογές απάντησε: «Δεν ξέρω πόσο καιρό ακόμη διαρκεί η τρέχουσα προεδρική θητεία -είναι μια περιορισμένη περίοδος. Μέχρι να λήξει η θητεία του... δεν ξέρω ακριβώς πότε λήγει αυτή η θητεία του... σε μερικούς μήνες». Στη βουλγαρική μετάφραση της συνέντευξης, η οποία είχε δοθεί νωρίτερα στη δημοσιότητα, αναφερόταν ότι οι εκλογές θα πραγματοποιηθούν μετά την εκπνοή της
θητείας του Μιλόσεβιτς, ο οποίος ανέλαβε την προεδρία τον Ιούλιο του 1997 για τέσσερα χρόνια.
 «Τίποτε δεν μπορεί να αναχαιτήσει τη βαθιά πολιτική επανάσταση στη Γιουγκοσλαβία», δήλωσε ο αντίπαλος του Μιλόσεβιτς στις εκλογές, Βόισλαβ Κοστούνιτσα, σε συνέντευξή του στη βρετανική εφημερίδα «Ιντιπέντεντ».
 «Η αλλαγή πρόκειται να έλθει πολύ σύντομα», διαβεβαίωσε ο Κοστούνιτσα, καθώς πληθαίνουν οι διεθνείς πιέσεις προς τον Μιλόσεβιτς, προκειμένου να αναγνωρίσει
την ήττα του στις εκλογές της 24ης Σεπτεμβρίου. «Ηγγικεν η ώρα για να απαλλαγούμε από τον Μιλόσεβιτς. Η γάγγραινα θα πρέπει να απομακρυνθεί από το σώμα της πολιτικής. Η αστυνομία και ο στρατός έχουν συναίσθηση πως δεν μπορούν
να ακολουθήσουν τον Μιλόσεβιτς έως το τέλος», τόνισε ο Κοστούνιτσα. Είπε ακόμα
ότι ο «Πρόεδρος προσέχει να μην εμπλακεί σε αιματοχυσία. Αυτό θα ήταν το τέλος
του. Και το γνωρίζει». «Εχω μάθει να είμαι υπομονετικός. Ομως είμαι βέβαιος ότι θα δω το πολιτικό τέλος του Μιλόσεβιτς. Σε μερικές ημέρες, τα πράγματα θα ξεκαθαρίσουν», είπε. 
 Ο αντίπαλος του Σλόμπονταν Μιλόσεβιτς, για τη γιουγκοσλαβική προεδρία, εξέφρασε επίσης φόβους ότι η απόφαση του Συνταγματικού Δικαστηρίου για μερική ακύρωση των εκλογών μπορεί να είναι παγίδα. «Σε κάθε περίπτωση, νομίζω ότι σήμερα ο Μιλόσεβιτς είναι πιο αδύναμος παρά ποτέ, πράγμα που φαίνεται από το γεγονός ότι χρησιμοποιεί διάφορα τεχνάσματα για να κερδίσει χρόνο», δήλωσε ο Κοστούνιτσα. 
 Σε ανοιχτή επιστολή του στον Μιλόσεβιτς, ο Κοστούνιτσα του ζητεί να παραιτηθεί: «Πιστέψτε με θα είναι καλύτερα για σας να το αναγνωρίσετε, για τη Σερβία, τη Γιουγκοσλαβία, την Ευρώπη και κάθε πολίτη της χώρας, συμπεριλαμβανομένων εσάς και εμένα». 
 Σύσσωμη η Δύση καταδίκασε την ακύρωση των προεδρικών εκλογών στη Γιουγκοσλαβία, ως απόπειρα του Μιλόσεβιτς να παρατείνει την εξουσία του, ενώ η
Ομάδα Επαφής ετοιμάζεται να συνεδριάσει για τις ραγδαίες εξελίξεις στη χώρα, για τις οποίες πάντως ο γ.γ. του ΟΗΕ απέκλεισε, προς το παρόν, το ενδεχόμενο επέμβασης του ΟΗΕ, όπως στο Κοσσυφοπέδιο, αλλά και συνεδρίαση του Συμβουλίου Ασφαλείας.
 Η Ευρωπαϊκή Ενωση (Ε.Ε.) καταδίκασε την ακύρωση χαρακτηρίζοντάς την «απόπειρα του Μιλόσεβιτς να κλέψει τη νίκη» από την αντιπολίτευση.
 «...Αφού (ο Μιλόσεβιτς) προσπάθησε πρώτα να αλλοιώσει τα αποτελέσματα και να πραγματοποιήσει δόλια ένα δεύτερο γύρο, προσπαθεί για άλλη μία φορά να του κλέψει τη νίκη (του Κοστούνιτσα) επιμένοντας σε μια μάχη οπισθοφυλακής... Η Ε.Ε. υποστηρίζει περισσότερο από ποτέ τη βούληση που εκφράστηκε από το σερβικό
λαό...», αναφέρεται στην ανακοίνωση της Ε.Ε. Προσπάθεια να «ματαιωθεί η βούληση του λαού», χαρακτήρισε σήμερα η υπουργός Εξωτερικών των ΗΠΑ Μάντλιν Ολμπράιτ την απόφαση του Συνταγματικού Δικαστηρίου της Γιουγκοσλαβίας. «Πιστεύω ότι αυτή (η απόφαση) αποτελεί άλλον έναν τρόπο να ματαιωθεί η βούληση
αυτών των ανθρώπων και ότι δεν θα έπρεπε να τους ζητείται να περιμένουν άλλον ένα χρόνο, προκειμένου να μπορούν να ζουν σε μια δημοκρατική Γιουγκοσλαβία. Ο λαός της Γιουγκοσλαβίας έκανε γνωστή τη βούλησή του. Ο πρόεδρος Σλόμπονταν Μιλόσεβιτς δεν πρέπει να τους τη ματαιώσει», πρόσθεσε.
 Ο ύπατος αντιπρόσωπος της Ε.Ε. για θέματα Εξωτερικής Πολιτικής και Πολιτικής Ασφάλειας Χαβιέρ Σολάνα εξέφρασε το φόβο ότι η απόφαση αποσκοπεί στο να κερδίσει χρόνο ο Μιλόσεβιτς και «να καθυστερήσει η στιγμή κατά την οποία ο άνθρωπος που έχει την υποστήριξη του λαού της Σερβίας θα αναλάβει τα καθήκοντά
του. Για την Ε.Ε., ο κ. Κοστούνιτσα έχει κερδίσει τις εκλογές...», είπε, εννοώντας ότι οι εκλογές έγιναν και πρέπει να ισχύσει το αποτέλεσμά τους. Η Βρετανία έκρινε «απαράδεκτη» την απόφαση και τόνισε ότι ο Μιλόσεβιτς πρέπει να
απέλθει. «Οποιοσδήποτε συνταγματικός μηχανισμός έχει στόχο να ματαιωθούν οι εκλογές και να παραμείνει ο Μιλόσεβιτς στην εξουσία, είναι απαράδεκτος», ανακοίνωσε το βρετανικό υπουργείο Εξωτερικών.
 Ο υπουργός Εξωτερικών της Γαλλίας Ιμπέρ Βεντρίν δήλωσε ότι η απόφαση αυτή αντιπροσωπεύει την «κατάρρευση του συστήματος» στη Γιουγκοσλαβία.
 Ο Pώσος πρόεδρος Βλαντίμιρ Πούτιν εξέφρασε την ελπίδα ότι «οι δραματικές εξελίξεις στη φιλική Γιουγκοσλαβία θα οδηγήσουν σε διέξοδο την πολιτική κρίση και να βγει η χώρα από την απομόνωσή της. Ολες μας οι προσπάθειες έχουν αυτή την κατεύθυνση» και επανέλαβε την πρότασή του για μεσολάβηση στην κρίση. «Σκανδαλώδη» προσπάθεια του Μιλόσεβιτς να παραμείνει στην εξουσία, χαρακτήρισε
την απόφαση του Συνταγματικού Δικαστηρίου ο αξιωματούχος του Μαυροβουνίου Μίοντραγκ Βούκοβιτς, επικεφαλής του εκτελεστικού συμβουλίου του κυβερνώντος κόμματος του Μαυροβουνίου και σύμβουλος του προέδρου Μίλο Τζουκάνοβιτς.
 Τη σύγκληση της εξαμελούς Ομάδας Επαφής -ΗΠΑ, Ρωσία, Γερμανία, Γαλλία, Βρετανία, Ιταλία- «ει δυνατόν πριν από την Κυριακή», προωθεί το γερμανικό υπουργείο Εξωτερικών, ώστε με τη συμμετοχή της Ρωσίας να υπάρξει ενιαία αντιμετώπιση των εξελίξεων στη Γιουγκοσλαβία. Σύμφωνα με διπλωματικές πηγές, ο
υπουργός Εξωτερικών Γιόσκα Φίσερ επικοινώνησε με τους ομολόγους του Μάντλεν Ολμπράιτ, Ιγκόρ Ιβάνοφ, Ιμπερ Βεντρίν και Ρόμπιν Κουκ. Ο Γερμανός υπουργός διατηρεί -σύμφωνα με συνεργάτη του- «ανοιχτή τηλεφωνική γραμμή» και με τον Ελληνα υπουργό Εξωτερικών Γιώργο Παπανδρέου, καθώς και με τους ηγέτες της αντιπολίτευσης στη Γιουγκοσλαβία, Βόισλαβ Κοστούνιτσα και Ζόραν Τζίντζιτς. Η γερμανική πλευρά πάντως θεωρεί -σύμφωνα με την ίδια πηγή- ότι «η δυναμική των πραγμάτων δεν είναι πλέον αναστρέψιμη» και ότι θα ήταν ανεδαφικό να επιχειρήσει κανείς να πείσει την αντιπολίτευση να δεχτεί την επανάληψη των εκλογών.
