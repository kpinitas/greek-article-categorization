 Νέα αύξηση της παραγωγής του ΟΠΕΚ υπόσχεται η Σαουδική Αραβία αν χρειαστεί, επαναλαμβάνοντας ότι δεν τίθεται θέμα χρησιμοποίησης του πετρελαίου ως μέσου πίεσης στην πρόσφατη μεσανατολική κρίση.
Οι υπόλοιπες ωστόσο αραβικές χώρες του Περσικού καλούν τον ΟΠΕΚ να μη βιαστεί και αποδίδουν την πρόσφατη άνοδο σε καθαρά ψυχολογικούς παράγοντες, εξαιτίας της έκρηξης βίας στη Μέση Ανατολή και όχι σε προβλήματα που αφορούν τη σχέση προσφοράς και ζήτησης.
 « Η πρόσφατη άνοδος στις τιμές δεν οφείλεται στην προσφορά και τη ζήτηση, αλλά 
σε ψυχολογικά αίτια που απορρέουν από τα πρόσφατα γεγονότα (ισραηλινοπαλαιστινιακή σύγκρουση) », τόνισε ο υπουργός Πετρελαίου του Κατάρ, Αμπντάλα μπιν Χαμάντ αλ-Ατίγια, μιλώντας σε συνέδριο για θέματα ενέργειας στο Αμπού Ντάμπι.
 Η τιμή του μπρεντ έφτασε την Πέμπτη, ημέρα κορύφωσης της πρόσφατης έκρηξης βίας μεταξύ Ισραηλινών και Παλαιστινίων, στο νέο υψηλότερο επίπεδο από το 1990, στα 35, 30 δολ. το βαρέλι.
 Την Παρασκευή όμως υποχώρησε στα 32, 60 δολ. το βαρέλι, μετά τις ελπίδες για ύφεση στην κρίση Ισραήλ-Παλαιστινίων. Παραμένει ωστόσο σε αρκετά υψηλά επίπεδα, αφού ήδη, πριν ακόμη τα πρόσφατα γεγονότα βίας στη Μέση Ανατολή, οι τιμές ενισχύονταν και πάλι, λόγω ανησυχιών για μείωση των αποθεμάτων πετρελαίου στις ΗΠΑ.
 Χθες ο Σαουδάραβας υπουργός Πετρελαίου Αλί αλ-Ναϊμί, μιλώντας στο ίδιο συνέδριο, τόνισε ότι ο ΟΠΕΚ εργάζεται για τη σταθερότητα της αγοράς σε συνεργασία με τις εκτός ΟΠΕΚ πετρελαιοπαραγωγούς χώρες.
 Ερωτηθείς αν ο ΟΠΕΚ ενδέχεται να αυξήσει την παραγωγή, πριν από την καθορισμένη σύνοδο για τις 12 Νοεμβρίου, απάντησε: «Ολα είναι πιθανά, ενδεχομένως και πριν από τη σύνοδο. Εξαρτάται από τις τιμές. Στόχος μας είναι μέσος όρος τα 25 δολ. το βαρέλι».
 Οι υπουργοί Πετρελαίου όμως των υπόλοιπων αραβικών χωρών του Περσικού, φοβούνται μια εσπευσμένη αύξηση της παραγωγής, σε μια περίοδο που υπάρχει υπερπροσφορά.
 «Δεν θέλουμε μια επανάληψη αυτού που συνέβη το 1998 και το οποίο θα μας ανάγκαζε να αντιμετωπίσουμε μια κρίση τιμών», υποστήριξε ο υπουργός Πετρελαίου 
του Κατάρ Αμπντάλα μπιν Χαμάντ αλ-Ατίγια, αναφερόμενος στο κραχ των τιμών πετρελαίου κάτω από τα 10 δολ. το βαρέλι, που προκλήθηκε εξαιτίας της απόφασης 
του ΟΠΕΚ, το 1997, να αυξήσει την παραγωγή.
 Ο αλ-Ναϊμί εκτιμά ότι υπάρχει σήμερα στην αγορά πλεόνασμα προσφοράς, γύρω στο 1, 5 εκατ. βαρέλια την ημέρα, τα οποία αργά ή γρήγορα, θα συμβάλουν στην αύξηση 
 Στο επίμαχο ζήτημα πάντως των ημερών, το ενδεχόμενο ενός νέου πετρελαϊκού εμπάργκο, σαν αυτού το 1973, σε αντίποινα για την αμερικανική υποστήριξη στο Ισραήλ, οι χώρες του Περσικού κόλπου, διαβεβαιώνουν ότι δεν τίθεται, τουλάχιστον προς το παρόν, τέτοιο θέμα.
 Ερωτηθείς για το ενδεχόμενο αυτό ο Ναϊμί απάντησε: «Ας μη συζητάμε για το θέμα 
αυτό. Δεν βλέπω καμία χρησιμότητα σε τέτοιου είδους συζητήσεις».
 Πιο κατηγορηματικός, ο υπουργός Πετρελαίου του Κουβέιτ, σεΐχης Σαούντ Νάσερ αλ-Σαμπάχ, απάντησε στους δημοσιογράφους, στο Αμπού Ντάμπι, με ένα ξερό «όχι».
 Το Κουβέιτ και η Σαουδική Αραβία, ήταν από τις χώρες που πρωτοστάτησαν στην επιβολή του αραβικού εμπάργκο πετρελαίου το 1973.
