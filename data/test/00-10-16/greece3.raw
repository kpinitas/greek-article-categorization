 Aφορμής δοθείσης: η περικοπή των «εγγυήσεων» από ένα άρθρο -σχετικό με το σεβασμό της ελευθεροτυπίας ή μάλλον ελευθεροφωνίας στη σύγχρονη εποχή των μέσων μαζικής ενημέρωσης- στην ευρωπαϊκή χάρτα θεμελιωδών δικαιωμάτων που υιοθετούν τα ευρωπαϊκά όργανα τούτο τον καιρό, συστράτευσε την Ευρωπαϊκή Ενωση 
Εκδοτών Εφημερίδων (ΕΝΡΑ) και την Ευρωπαϊκή Ομοσπονδία Δημοσιογράφων (ΙFJ) κατά των κινδύνων από τις «εκπτωτικές» τάσεις του κειμένου σε ό,τι αφορά τουλάχιστον στην ελευθερία της έκφρασης.
 Ο προβληματισμός που αναδύθηκε, περιγράφεται από δύο συνιστώσες, τον πολιτικό ρεαλισμό και τον ιδεαλισμό, εν προκειμένω σε τι εξυπηρετεί ένα ακόμη κείμενο και μάλιστα όταν, αντί να προάγει τα ζητήματα των δικαιωμάτων, τα πάει λίγο πιο πίσω απ' ό,τι έχει ήδη κατακτηθεί σ' αυτό το επίπεδο; Ωστόσο στην απόσταση 
μεταξύ εφικτού και επιθυμητού υπάρχουν διάφορα στοιχεία που μπορεί να συνυπολογίσει κανείς, ως αντανάκλαση των αντιθέσεων που οδήγησαν σ' αυτό το «συγκρατημένο» κείμενο και όχι στην εκπλήρωση των προσδοκιών. Προσδοκίες που όλοι οι συνομιλητές έθεσαν υψηλά, αναγνωρίζοντας ωστόσο ότι η Χάρτα αποτελεί προϊόν συμβιβασμού.
 Η αλήθεια είναι πως «και σε άλλα σημεία το κείμενο αφήνει μια πικρή γεύση», μας είπε χαρακτηριστικά ο συνταγματολόγος Γιώργος Παπαδημητρίου, «ωστόσο είναι 
αποτέλεσμα μιας μάχης και εκφράζει ό,τι τελικά αποδέχεται κανείς. Το θετικό είναι πως για πρώτη φορά γίνεται αποδεκτός ένας χάρτης που εγγυάται -όπως εγγυάται- τη σχέση του Eυρωπαίου πολίτη με τα κοινοτικά όργανα και έχει ως αποδέκτη τα όργανα της Eυρωπαϊκής Eνωσης και όχι τα όργανα της χώρας-μέλους. Αλλωστε η εθνική προστασία παραμένει εγγυημένη εφόσον είναι υπέρτερη».
 «Αρκετά συγκρατημένο κείμενο» και πάντως «πιο πίσω, όχι μόνο από το Σύνταγμα των ΗΠΑ, αλλά και πολλών ευρωπαϊκών», βρίσκει τη Χάρτα ο ευρωβουλευτής του ΠΑΣΟΚ Γιώργος Κατηφόρης. Κατά τη γνώμη του «δεν εγκυμονεί κινδύνους, καθώς επιχειρεί να δεσμεύσει τα όργανα της Eυρωπαϊκής Eνωσης απέναντι στους πολίτες του επιπρόσθετα των δεσμεύσεων που υπάρχουν στο Σύνταγμα των κρατών-μελών και χωρίς να θίγει τις συνταγματικές εγγυήσεις». Και αποδίδει το συγκρατημένο των διατυπώσεών του στην «καχυποψία κρατών-μελών που δεν θέλουν να δώσουν εξουσίες 
στα ενωσιακά όργανα και για να μην τις δώσουν κάνουν περιοριστικές ερμηνείες, ενδεχομένως και αδέξιες».
 Ο ευρωβουλευτής της Ν.Δ., εισηγητής στη Διακυβερνητική, Γιώργος Δημητρακόπουλος, αναγνωρίζει και αυτός πως η Χάρτα «είναι μάλλον προϊόν συμβιβασμού μεταξύ των αντιμαχόμενων απόψεων», θα προτιμούσε ένα περισσότερο προωθημένο κείμενο, ενώ θεωρεί «χρήσιμο να εξεταστεί η αναντιστοιχία μεταξύ εθνικών συνταγμάτων και Χάρτας στις περιπτώσεις που αυτή είναι πιο πίσω από αυτά, τα οποία αποτελούν έτσι κι αλλιώς κεκτημένα των λαών. Η σύνταξή της αποτελεί πάντως ένα σημαντικό βήμα και στην εισήγησή μου επιμένω να έχει η Χάρτα αυτή δεσμευτικό χαρακτήρα και σαφώς θα προτιμούσα να περιείχε εγγυήσεις, 
γιατί ο όρος εγγύηση σημαίνει αναντίρρητα σεβασμό, αλλά και προστασία των δικαιωμάτων».
 «Υποχωρητικό» και σε άλλα ζητήματα χαρακτηρίζει το κείμενο ο ευρωβουλευτής του 
ΣΥΝ Μιχάλης Παπαγιαννάκης: «Aντανακλά σε μεγάλο βαθμό τις διαφωνίες των αντιευρωπαϊστών που δεν θέλουν καθόλου να υπάρχει ένα τέτοιο κείμενο και μάλιστα με δεσμευτικό χαρακτήρα, με την Ε.Ε. να εγγυάται, δηλαδή να παίρνει μέτρα για τις ελευθερίες του ατόμου, επειδή δεν θέλουν να προχωρήσει η Ευρωπαϊκή Ενωση νομικά και πολιτικά. Στον αντίποδα θα περίμενε κανείς από την Ε.Ε. να κάνει παραπάνω πράγματα. Ετσι τώρα υπάρχει απλώς η διακήρυξη ότι η ελευθερία του Tύπου είναι σεβαστή και ας την εγγυηθεί κανείς όπως νομίζει, ενώ 
η διαμάχη έχει μετατοπιστεί στο αν θα έχει νομική αξία ή όχι το κείμενο».
 Αποτιμώντας τη Χάρτα ο επίκουρος καθηγητής Διεθνών Σχέσεων στο Πανεπιστήμιο Αθηνών, Αλέξανδρος Σισιλιάνος, διευκρίνισε για τη φύση του κειμένου ότι έχει σημασία αν θα αποτελέσει κομμάτι θεσμικού δικαίου και θα ενταχθεί στις κοινοτικές συνθήκες, κάτι που θα του προσδώσει δεσμευτικό χαρακτήρα νομικά ή αν θα αποτελέσει απλώς άλλη μια διακήρυξη.
 * «Είναι σαφές ότι είναι ασθενές όσον αφορά το κεφάλαιο των κοινωνικών δικαιωμάτων και αυτό λόγω κυρίως της στάσεως του Ηνωμένου Βασιλείου, που κατά πάγια τακτική του είναι επιφυλακτικό στα θέματα αυτά και μάλιστα ασχέτως κόμματος που είναι στην εξουσία».
 * «Στην προσπάθειά της να είναι όσο το δυνατόν περιεκτικότερη, η Χάρτα έχει διατυπώσεις οι οποίες είναι πολύ ελλειπτικές, όπως αυτή για την ελευθερία των μέσων. Και το θέμα, αν θέλετε ο κίνδυνος, είναι αν η ελλειπτικότητα αυτή οδηγεί στη συσταλτική ερμηνεία των δικαιωμάτων και άρα μας πάει πίσω».
 Απέναντι σε αυτές τις περικοπές υπάρχει ασφαλιστική δικλείδα; 
 * «Υπάρχει μια οριζόντια διάταξη, μια ρήτρα που διασφαλίζει το κεκτημένο στα ανθρώπινα δικαιώματα για να μην μπορεί να της προσάψει κανείς ότι είναι οπισθοδρομική σ' αυτόν τον τομέα».
 Τελικά σε τι μας χρειάζεται αυτό το κείμενο; 
 * «Από τα καινούργια του στοιχεία είναι πως βάζει θέματα βιοτεχνολογίας και βιοηθικής, υπάρχει βέβαια μια ειδική ρύθμιση, η οποία δεν δεσμεύει πολλά κράτη, αλλά το να δεσμευτεί η Ε.Ε. πάνω σ' αυτό τον τομέα αποτελεί καινοτομία. 
Η ουσιαστική του όμως συμβολή είναι πως δεσμεύει τα όργανα της Ε.Ε., η οποία ως διεθνής οργανισμός δεν είναι συμβαλλόμενο μέρος σε καμιά διεθνή συνθήκη ανθρωπίνων δικαιωμάτων, επειδή αυτές απευθύνονται στα κράτη και όχι σε οργανισμούς. Ετσι είναι σημαντικό βήμα και έχει σημασία να πάρει δεσμευτικό χαρακτήρα και να ενταχθεί στις κοινοτικές συνθήκες, ώστε να υπόκειται στον έλεγχο του δικαστηρίου των ευρωπαϊκών κοινοτήτων».
