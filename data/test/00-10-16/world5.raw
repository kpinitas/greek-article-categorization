 Οτι θα συλληφθούν και θα τιμωρηθούν «οι γεμάτοι μίσος δειλοί» που βρίσκονται πίσω από τη βομβιστική επίθεση αυτοκτονίας εναντίον του αντιτορπιλλικού «USS Cole» στην Υεμένη υποσχέθηκε ο Αμερικανός πρόεδρος Μπιλ Κλίντον. Το πλήρωμα του αμερικανικού αντιτορπιλικού συγκεντρώθηκε στο κατάστρωμα του πλοίου που έχει πάρει κλίση και απέτισε φόρο τιμής στους 17 νεκρούς συναδέλφους του, την ώρα που ο σύμβουλος εθνικής ασφάλειας του Αμερικανού προέδρου υπερασπίστηκε την απόφαση του Ναυτικού να συνεχίσει να στέλνει πλοία στα λιμάνια της Υεμένης 
 «Θα κάνουμε ό,τι χρειαστεί για όσο διάστημα χρειαστεί, για να βρούμε αυτούς που σκότωσαν τους ναύτες μας και να τους κάνουμε να λογοδοτήσουν», δήλωσε ο Μπιλ Κλίντον μιλώντας από το ραδιόφωνο.
 Ο Αμερικανός πρόεδρος τόνισε ότι δεν θα επιτρέψει, η επίθεση κατά του αντιτορπιλλικού «USS Cole», που στοίχισε τη ζωή σε 17 ναύτες, να εμποδίσει τις 
προσπάθειές του για τον τερματισμό των αιματηρών συγκρούσεων ανάμεσα στους Ισραηλινούς και τους Παλαιστίνιους. «Ανεξάρτητα από το πόσο δύσκολο μπορεί να είναι αυτό ή πόσο τρομακτικές ήταν οι εικόνες της βίας, οι προσπάθειες πρέπει να συνεχιστούν με την ισχυρή υποστήριξη της Αμερικής», πρόσθεσε.
 Ο Σάντι Μπέργκερ, σύμβουλος του Αμερικανού προέδρου για θέματα ασφάλειας, δήλωσε ότι παρά τη μεγάλη επικινδυνότητα για τρομοκρατικές επιθέσεις σε ολόκληρη την περιοχή του Περσικού Κόλπου, ο στρατός έχει κάνει βήματα ουσιαστικής σημασίας. Επεσήμανε ότι 25 πλοία ανεφοδιάστηκαν στο λιμάνι του Αντεν στο διάστημα των τελευταίων 18 μηνών «χωρίς κανένα επεισόδιο». Σε γενικές γραμμές υπερασπίστηκε την απόφαση του Αμερικανικού Ναυτικού να συνεχίσουν πλοία του να σταματούν για ανεφοδιασμό στην Υεμένη.
 Η αμερικανική πλευρά εξέφρασε την ικανοποίησή της για τη συνεργασία της Υεμένης μετά την έκρηξη στο «USS Cole», εξέφρασε όμως την άποψη πως η χώρα αντιμετωπίζει την τρομοκρατία μάλλον χαλαρά. Οι αρχές της Υεμένης συνεργάστηκαν με «εξαιρετικό τρόπο» μετά την έκρηξη, που για την Ουάσιγκτον έχει όλα τα στοιχεία επίθεσης, δήλωσε ο εκπρόσωπος του αμερικανικού υπουργείου 
Eξωτερικών, Ρίτσαρντ Μπούσερ. «Είχαμε ιατρική βοήθεια, υπήρξε συντονισμός των διπλωματικών υπηρεσιών, των αεροπορικών υπηρεσιών, συντονισμός ανάμεσα στους ερευνητές και στο επιμελητειακό σχέδιο. Σε όλους αυτούς τους τομείς, η κυβέρνηση της Υεμένης βοήθησε πολύ», πρόσθεσε ο Μπούσερ.
 Ο ίδιος όμως σκιαγράφησε ένα τελείως διαφορετικό πρόσωπο των αρχών της χώρας στο θέμα της τρομοκρατίας, αναφερόμενος στην πρόσφατη έκθεση του Στέιτ Ντιπάρτμεντ για την τρομοκρατία σε όλο τον κόσμο.
 Τριάντα τρεις από τους Αμερικανούς ναύτες που τραυματίστηκαν στη βομβιστική επίθεση στην Υεμένη βγήκαν από το νοσοκομείο όπου νοσηλεύονταν σε αεροπορική βάση της Γερμανίας για να επιστρέψουν στην πατρίδα τους ενώ έξι άλλοι, των οποίων η κατάσταση κρίθηκε σοβαρότερη, παρέμειναν για νοσηλεία. Στο λιμάνι του 
Αντεν, πάνω στο «USS Cole», που έχει πάρει κλίση μετά την επίθεση, τα μέλη του 
πληρώματος απέτισαν φόρο τιμής στους συναδέλφους τους που έχασαν τη ζωή τους στην επίθεση της παρασμένης Πέμπτης.
