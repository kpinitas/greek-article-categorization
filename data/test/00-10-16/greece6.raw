 Το χάλκινο μετάλλιο στη 12η Διεθνή Ολυμπιάδα Πληροφορικής, που διεξήχθη στο Πεκίνο από τις 22 έως τις 29 Σεπτεμβρίου 2000, με τη συμμετοχή εκατοντάδων μαθητών από 75 χώρες, κατέκτησε Ελληνας μαθητής.
 «Ο διαγωνισμός είναι για μένα μια πρόκληση, επειδή βλέπω συνέχεια τις δυνατότητές μου και προσπαθώ να βελτιώνομαι συνέχεια», επισημαίνει ο 17χρονος Ιωάννης Τσουκαλίδης, μαθητής της Γ' Λυκείου στα Εκπαιδευτήρια «Μαντουλίδη» Θεσσαλονίκης. Από τις πρώτες τάξεις του Γυμνασίου είχε πανελλήνιες και διεθνείς διακρίσεις.
 Στη Β' Γυμνασίου κατέκτησε τη 2η θέση σε Διαγωνισμό Μαθηματικών για τη Βόρεια Ελλάδα.
 Στη Γ' Γυμνασίου έλαβε χάλκινο μετάλλιο στη 10η Διεθνή Ολυμπιάδα Πληροφορικής στην Πορτογαλία, ενώ την ίδια χρονιά απέσπασε την 1η θέση στον 10ο Πανελλήνιο Διαγωνισμό Πληροφορικής και την 1η Θέση σε Διαγωνισμό Μαθηματικών στη Βόρεια Ελλάδα.
 Στην Α' Λυκείου κατέκτησε αργυρό μετάλλιο στην 6η Βαλκανική Ολυμπιάδα Πληροφορικής, την 1η θέση στον 11ο Πανελλήνιο Διαγωνισμό Πληροφορικής, καθώς και την 1η θέση σε διαγωνισμό στη Βόρεια Ελλάδα.
 Στη Β' Λυκείου έλαβε αργυρό μετάλλιο στην 7η Βαλκανική Ολυμπιάδα Πληροφορικής στην Οχρίδα, την 1η θέση στον 12ο Πανελλήνιο Διαγωνισμό Πληροφορικής και την 1η θέση σε Διαγωνισμό Μαθηματικών στη Βόρεια Ελλάδα.
 Το μυστικό της επιτυχίας του είναι ότι «ασχολούμαι από πολύ μικρός με τον προγραμματισμό. Από την E' Δημοτικού. Στην αρχή με βοήθησε πολύ ο (τότε) δάσκαλός μου Κώστας Συμεωνίδης, που είδε ότι είμαι καλός στα μαθηματικά. Είδε ότι μαθαίνω γρήγορα και μου έλεγε περισσότερα πράγματα. Τώρα είμαστε δύο καλοί 
φίλοι και έχουμε συχνή επικοινωνία αν και αυτός βρίσκεται στην Αγγλία. 
 Με τις διακρίσεις του ο Γιάννης νιώθει χαρά και ικανοποίηση, αφού επιβραβεύονται οι προσπάθειές του. Για τα σχέδιά του για το μέλλον έχει να πει 
τα εξής: «Υπάρχει ένας νόμος που λέει ότι όσοι έχουν μετάλλια από τέτοιου είδους Ολυμπιάδες εισάγονται κατευθείαν -χωρίς εξετάσεις- στο πανεπιστήμιο σε σχολές που έχουν ως κύριο μάθημα τα μαθηματικά. Εγώ βέβαια προετοιμάζω τα χαρτιά για την υποτροφία μου σε υψηλότερου επιπέδου πανεπιστήμια στην Αμερική. 
Εκεί σου δίνονται παραπάνω ευκαιρίες...». Ο ίδιος σημειώνει ότι δεν δίνει και μεγάλη σημασία στα μαθήματα του σχολείου, αλλά καθημερινά διαβάζει εξωσχολικά επιστημονικά βιβλία που έχουν σχέση με την αλγοριθμική. 
