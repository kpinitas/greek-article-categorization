Ειρηνικά έληξε το βράδυ του Σαββάτου στη Βαγδάτη η αεροπειρατία που εκδηλώθηκε 
την ίδια μέρα σε αεροσκάφος των σαουδαραβικών αερογραμμών. Η πτήση 115 από Τζέντα με προορισμό το Λονδίνο κατέληξε στο αεροδρόμιο «Σαντάμ» της Βαγδάτης, όπου έπειτα από διαπραγματεύσεις με τις ιρακινές αρχές όλοι οι επιβάτες και το 
14μελές πλήρωμα απελευθερώθηκαν και οι δύο αεροπειρατές παραδόθηκαν.
 Το ίδιο βράδυ, οι αρχές ξεκίνησαν την ανάκριση των αεροπειρατών, οι οποίοι δήλωσαν στους δημοσιογράφους ότι προέβησαν στην αεροπειρατία για να διεκδικήσουν δικαιώματα για το λαό τους: «Θέλουμε να επιλέγουμε εμείς τους ηγέτες μας. Η εποχή των βασιλιάδων και των μοναρχιών έχει περάσει», είπε ο ένας εκ των αεροπειρατών, τα ονόματα των οποίων αποκαλύφθηκαν όχι από τους ίδιους, αλλά από τις αρχές της Σαουδικής Αραβίας. Πρόκειται για τους Φεζάλ αλ-Μπιλόουι και Αϊς αλ-Φαρίντι, που σύμφωνα με πηγή του Γαλλικού Πρακτορείου είναι αξιωματούχοι, ο ένας της υπηρεσίας πληροφοριών και ο άλλος του τμήματος διαβατηρίων. Και οι δύο έκαναν λόγο για την καταπάτηση των ανθρωπίνων δικαιωμάτων στη χώρα τους, την ανεργία και τη διαφθορά. «Οι Σαουδάραβες δεν μπορούν να βρουν δουλειά και "οι ηγέτες" φέρνουν ξένους για να μας προστατέψουν. Μπορούμε να προστατευτούμε μόνοι μας», είπε ο αλ-Φαρίντι, αναφερόμενος στις σχέσεις Σαουδικής Αραβίας-Ηνωμένων Πολιτειών. Η κατηγορία αυτή αποκτά ιδιαίτερη σημασία σε μια περίοδο έντονου αντιαμερικανικού κλίματος 
στην περιοχή, εν μέσω των ισραηλο-παλαιστινιακών συγκρούσεων. Αντίθετα με πολλά αραβικά κράτη που θεωρούν ότι οι ΗΠΑ μεροληπτούν υπέρ του Ισραήλ, η Σαουδική Αραβία είναι σύμμαχός τους και έχει επιτρέψει την εγκατάσταση αμερικανικών βάσεων στο έδαφός της από τον Πόλεμο του Κόλπου. Οι αεροπειρατές τόνισαν ακόμη ότι ζήτησαν την προσγείωση του αεροσκάφους στο Ιράκ, διότι είναι 
μία από τις ελάχιστες χώρες που αντιστέκονται στην «αμερικανική ηγεμονία».
 Μεταξύ των επιβατών βρισκόταν και ένα μέλος της βασιλικής οικογένειας της Σαουδικής Αραβίας, ο 20χρονος πρίγκιπας Μπαντάρ Μπιν Μοχάμεντ Μπιν Σαάντ Μπιν Αμπντούλ-Ραχμάν, εξάδελφος του βασιλιά Φαχντ, ο οποίος σε δηλώσεις του στην κρατική τηλεόραση αργά το βράδυ του Σαββάτου ευχαρίστησε την ιρακινή κυβέρνηση 
για τον τρόπο που χειρίστηκε την κρίση. Σημειώνεται ότι το Ιράκ και η Σαουδική 
Αραβία έχουν διακόψει τις δπλωματικές σχέσεις τους από το 1991. Στο αεροσκάφος 
επέβαιναν ακόμη 40 Βρετανοί, 15 Σαουδάραβες, 15 Πακιστανοί, 4 Υεμενίτες, 4 Νοτιοαφρικανοί, 2 Κενυάτες, και ένας υπήκοος από τις ακόλουθες χώρες: Γαλλία, Ινδία, Λίβανο, Νιγηρία, Ομάν, Ισπανία, Σουηδία, Ελβετία και ΗΠΑ. Στο πλήρωμα ανήκε και μία Ελληνίδα αεροσυνοδός, η Σοφία Καραγιαννοπούλου.
 Ο Ιρακινός αξιωματούχος που ηγήθηκε των διαπραγματεύσεων για την απελευθέρωση των επιβατών, Ταχέρ Χαμπούς, δήλωσε ότι οι αεροπειρατές είχαν ζητήσει πολιτικό 
άσυλο, οι ίδιοι όμως το αρνήθηκαν ενώπιον των δημοσιογράφων, λέγοντας ότι επιθυμούν κάποια στιγμή να φύγουν από το Ιράκ. Σε περίπτωση πάντως έκδοσής τους στη Σαουδική Αραβία, κινδυνεύουν να τιμωρηθούν με τη θανατική ποινή.
