 «Η πρώτη σκέψη είναι η ισοπαλία και κάπου στην άκρη του μυαλού το διπλό». Με αυτό το σκεπτικό ταξίδεψε χθες το πρωί στην Ολλανδία ο προπονητής του Ολυμπιακού Γιάννης Μαντζουράκης για τον αγώνα με τη Χέρενφεϊν. Ο τεχνικός της πειραϊκής ομάδας θεωρεί ότι πρωταρχικός σκοπός είναι να διασφαλιστεί το θετικό αποτέλεσμα κόντρα στους Ολλανδούς και έπειτα θα αναζητηθεί η πρώτη εκτός έδρας νίκη για τους «ερυθρολεύκους» στο Champions League.
 «Δεν θα είναι καταστροφή αν πάρουμε την ισοπαλία στην Ολλανδία», λέει το τελευταίο διήμερο ο «Ρουμάνος» προπονητής στους ποδοσφαιριστές του Ολυμπιακού στις κατ' ιδίαν συζητήσεις τους στο Ρέντη, αλλά παράλληλα προσπαθεί να τους εμψυχώσει. «Από εμάς εξαρτάται η νίκη. Αν παίξουμε σαν Ολυμπιακός δεν έχουμε να φοβηθούμε τίποτα. Τη Χέρενφεϊν την αντιμετωπίσαμε στην Αθήνα, ξέρουμε τις αδυναμίες της και μπορούμε να της κάνουμε τη ζημιά και στην έδρας της. Αρκεί να μπούμε από την αρχή του αγώνα δυνατά, να παίξουμε με ψυχή και αποφασιστικότητα και να μην επιτρέψουμε σε κανένα σημείο να απειληθεί η εστία μας».
 Ο Γιάννης Μαντζουράκης, μάλιστα, εκφράζει την άποψη τα τελευταία εικοσιτετράωρα ότι ναι μεν είναι κρίσιμος ο αγώνας με τη Χέρενφεϊν στην Ολλανδία, αλλά δεν σημαίνει ότι το αποτέλεσμα στο «Αμπε Λένστρα» θα καθορίσει τα πάντα στον 3ο όμιλο. «Το παιχνίδι με τη Βαλένθια στο ΟΑΚΑ είναι εξίσου δύσκολο και μάλιστα, εκεί θα πρέπει να πάρουμε σίγουρα τους βαθμούς», λέει ο 52χρονος τεχνικός σε συζητήσεις με παίκτες και τους συνεργάτες του και εξηγεί. «Ακόμα και τη νίκη να πάρουμε στην Ολλανδία, αυτό δεν θα σημαίνει ότι τελείωσε η προσπάθειά μας. Τα ματς με Βαλένθια και Λιόν στη Γαλλία είναι εξίσου σημαντικά και θα κρίνουν πολλά στον όμιλο».
 Ο «ερυθρόλευκος» τεχνικός ίσως να θέλει να αποφορτίσει την ατμόσφαιρα στο Ρέντη και να μη φορτώσει τους ποδοσφαιριστές του με άγχος για το αποτέλεσμα με τη Χέρενφεϊν (και σωστά πράττει), αλλά στη διοίκηση θεωρούν παιχνίδι-κλειδί τον αγώνα στην Ολλανδία.
 Ο Μαντζουράκης πάντως για πρώτη φορά σε παιχνίδι του Champions League φαίνεται να έχει ξεκαθαρίσει τόσο νωρίς ποιους ποδοσφαιριστές θα εμπιστευτεί στην ενδεκάδα του Ολυμπιακού. Δεν είναι τυχαίο, άλλωστε, ότι τόσο στο διπλό την Παρασκευή όσο και σε αυτό του Σαββάτου στο Ρέντη δοκίμασε το ίδιο σχήμα και έδειξε ποιες είναι οι επιλογές του.
 Σε ό,τι αφορά το κεντρικό αμυντικό δίδυμο, ο «ερυθρόλευκος» τεχνικός προσανατολίζεται στους Αμανατίδη, Κόντη, ο οποίος θα είναι και ο αντι-Αντζας (ο τελευταίος αποκλείστηκε από την αποστολή) σε σχέση με το πρώτο παιχνίδι στην Αθήνα. Οι υπόλοιποι εκτός απροόπτου θα είναι οι ίδιοι. Ο Ελευθερόπουλος, δηλαδή, κάτω από τα δοκάρια του Ολυμπιακού και στην άμυνα οι Πατσατζόγλου (δεξιά), Γεωργάτος (αριστερά), Αμανατίδης, Κόντης.
 Στα χαφ θα παίξουν οι Ζε Ελίας, Τζόρτζεβιτς, Λουτσιάνο, Ζέτερμπεργκ και στην επίθεση οι Οφορίκουε, Τζιοβάνι. Ωστόσο, ο Λάμπρος Χούτος εμφανίζεται σε εξαιρετική κατάσταση τα τελευταία εικοσιτετράωρα (έβαλε τέσσερα γκολ στο διπλό του Σαββάτου) και διεκδικεί τη θέση του Οφορίκουε στην ενδεκάδα.
 *Τα πριμ της περασμένης περιόδου ισχύουν για τους παίκτες του Ολυμπιακού στο Champions League, σύμφωνα με απόφαση της διοίκησης. Οι «ερυθρόλευκοι» μοιράζονται 50 εκατ. δρχ. σε περίπτωση νίκης και 25 εκατ. δρχ. για την ισοπαλία.
 *Παρατηρητής του αγώνα Χέρενφεϊν-Ολυμπιακός ορίστηκε από την UEFA ο Αυστριακός Πορτλ και διαιτησίας ο Σουηδός Κάρλσον.
