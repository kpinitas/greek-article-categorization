 Πολύ κοντά στην επίτευξη συμφωνίας για το σχηματισμό κυβέρνησης στη Σερβία είναι το Σοσιαλιστικό Κόμμα του Σλόμπονταν Μιλόσεβιτς και η Ενωμένη Αντιπολίτευση του νέου προέδρου Βόισλαβ Κοστούνιτσα, ο οποίος μετά την επιτυχή 
συμμετοχή του στη συνάντηση κορυφής της Ε.Ε. προσπαθεί να κρατήσει ισορροπίες μεταξύ Σέρβων και Mαυροβουνίων στο σχηματισμό της νέας γιουγκοσλαβικής κυβέρνησης.
 Οι δύο πλευρές οριστικοποίησαν στη συνάντηση με τον πρόεδρο της Σερβίας ως ημερομηνία των εκλογών στη Σερβία την 24η Δεκεμβρίου. Την ανακοίνωση έκανε ο ίδιος ο πρόεδρος της Σερβίας Μίλαν Μιλουτίνοβιτς, σύμμαχος του ανατραπέντος Σλόμπονταν Μιλόσεβιτς. Το αποτέλεσμα των εκλογών, με νίκη της αντιπολίτευσης, θα σημάνει την πτώση του τελευταίου πολιτικού οχυρού του Μιλόσεβιτς, οι δυνάμεις του οποίου ελέγχουν τη σημερινή σερβική Bουλή. Η φόρμουλα που συζητείται προβλέπει το σχηματισμό κυβέρνησης τεχνοκρατών που θα οδηγήσει τη χώρα στις εκλογές. Ο νέος γραμματέας του Σοσιαλιστικού Κόμματος, Ζόραν Αντιέλκοβιτς, παραδέχτηκε ότι η συμφωνία είναι «πολύ κοντά». Με την κυβέρνηση τεχνοκρατών η αντιπολίτευση συμφωνεί γιατί θα αποκλειστεί εμμέσως ή ευθέως τυχόν επιρροή του Μιλόσεβιτς στα πολιτικά πράγματα της Σερβίας. Η αρχική πρόταση ήταν οι δύο δυνάμεις να ελέγχουν από κοινού τέσσερα κρίσιμα υπουργεία (Eσωτερικών, Οικονομίας, Πληροφοριών και Δικαιοσύνης).
 Ο στενός συνεργάτης του Κοστούνιτσα, Ζόραν Τζίντζιτς, δήλωσε ότι αν μείνει η Σερβία στον έλεγχο του Μιλόσεβιτς, η χώρα θα χάσει τα κονδύλια της Ε.Ε., τα οποία εξασφάλισε ο Κοστούνιτσα κατά τη συνάντηση κορυφής των «15», οι οποίοι υποσχέθηκαν σε πρώτη φάση 200 εκατομμύρια ευρώ και χωρίς τα οποία, κατά τον Τζίντζιτς, η χώρα θα καταρρεύσει οικονομικώς. Η Kεντρική Tράπεζα της Γιουγκοσλαβίας διαμόρφωσε την ισοτιμία του δηναρίου έναντι του μάρκου στα 30: 1. Η επίσημη ισοτιμία ήταν 6: 1 και η αλλαγή έγινε για να χτυπηθεί η μαύρη αγορά, χωρίς να ανακοινωθεί υποτίμηση, αφού δεν υπάρχει ακόμη ομοσπονδιακή κυβέρνηση.
 Αυτό το θέμα θα συζητήσει σήμερα στο Μαυροβούνιο ο Τζίντζτς με τον πρόεδρο της 
χώρας Μίλο Τζουγκάνοβιτς, ο οποίος αρνείται να διοριστεί ομοσπονδιακός πρωθυπουργός από το Σοσιαλιστικό Λαϊκό Kόμμα, που πρόσκειται στον Μιλόσεβιτς, και το οποίο συμμετείχε στις εκλογές που ο Τζουγκάνοβιτς μποϊκοτάρισε.
 Πάντως οι συνομιλίες της Ενωμένης Αντιπολίτευσης της Σερβίας με το Σοσιαλιστικό Κόμμα του Μιλόσεβιτς θα συνεχίζονταν όλη νύχτα χθες, έως σήμερα το πρωί στις 11, οπότε έληγε το τελεσίγραφο της αντιπολίτευσης. Αν δεν υπήρχε συμφωνία υποτίθεται ότι θα τελείωναν οι διαπραγματεύσεις και θα άρχιζαν οι διαδηλώσεις. Χθες, στο Βελιγράδι έφτασε ο πρίγκιπας Αλέξανδρος Kαραγεώργεβιτς, 
διάδοχος του θρόνου της Σερβίας, και τον υποδέχτηκαν περίπου 100 νοσταλγοί της 
βασιλείας, οι οποίοι του έστρωσαν και πράσινο χαλί στο αεροδρόμιο. Ο Βόισλαβ Σέσελι, παραιτηθείς πρόεδρος του Ριζοσπαστικού Κόμματος, που ήταν σύμμαχος του 
Σοσιαλιστικού, επανήλθε στην ηγεσία του κόμματος, ενώ έξι ένστολοι άνδρες συνέλαβαν τη στενή οικονομική σύμβουλο του Μιλόσεβιτς, Μπόρκα Βούτσιτς, διευθύντρια της Τράπεζας Βελιγραδίου.
