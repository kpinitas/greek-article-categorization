 Διέξοδο από την κρίση που δημιούργησαν οι εξελίξεις στη Μέση Ανατολή, αλλά και τα εσωτερικά προβλήματα, τα οποία έχουν άμεσο αντίκτυπο στην ψυχολογία της χρηματιστηριακής αγοράς (Ολυμπιακοί Αγώνες, Cosmote, χρήση κεφαλαίων, ανάδοχοι, εκτιμήσεις ξένων οίκων, διαπλεκόμενα κ.ά.) θα επιχειρήσει να αναζητήσει σήμερα η Σοφοκλέους.
 Δραττόμενοι από την εντυπωσιακή αλλαγή σκηνικού που σημειώθηκε την Παρασκευή στις μεγάλες διεθνείς κεφαλαιαγορές, με αφορμή την επανέναρξη του διαλόγου στη 
Μέση Ανατολή και τις ελπίδες για εκτόνωση της βίας, αναθαρρήσαντες οι εγχώριοι 
αναλυτές προβλέπουν πάντως ότι η ανάκαμψη είναι πιθανό να «μεταναστεύσει» και στην ελληνική αγορά. 
 Επισημαίνουν, όμως, ότι ακόμη κι αν αναπτυχθούν βραχυπρόθεσμα, θετικές τάσεις πάλι στη Σοφοκλέους, δύσκολα θα λάβουν στην παρούσα φάση μόνιμο χαρακτήρα. Και 
τούτο καθώς, εκτός από την εικόνα των διεθνών χρηματιστηρίων και των τιμών του 
πετρελαίου που επηρεάζουν άμεσα και τον εγχώριο πληθωρισμό και την πορεία των επιτοκίων- είναι γενική εκτίμηση ότι για να μεταστραφεί το κλίμα χρειάζεται να 
δοθεί η εντύπωση στο επενδυτικό κοινό ότι θα αλλάξουν επί τα βελτίω και μια σειρά άλλων ενδογενών προβλημάτων, τα οποία «ευθύνονται» για την αρνητική ψυχολογία που έχει επικρατήσει πάλι στη Σοφοκλέους. 
  Ο σχολιασμός της Ωμέγα ΑΧΕΠΕΥ για τα θέματα που κατά την άποψη των αναλυτών της επηρεάζουν αρνητικά την ελληνική αγορά είναι χαρακτηριστικός: 
 «Η φιλολογία περί διαπλεκομένων επιβαρύνει το κύρος της κυβέρνησης και αμβλύνει τη δυνατότητα να δράσει αποτελεσματικά σε σχέση με την προώθηση των διαρθρωτικών αλλαγών στην Οικονομία. Οι εμπλοκές στο οργανωτικό σχήμα των Ολυμπιακών Αγώνων του 2004 συνεχίζονται ακόμη. Η πρεμιέρα της μετοχής της Cosmote ήταν απογοητευτική, καθώς κατεδείχθη ότι η τιμή εισαγωγής των 3.200 δρχ. ήταν αναντίστοιχη με τις συνθήκες της αγοράς, ενώ ταυτόχρονα η διαδικασία 
των δημοσίων εγγραφών της εταιρείας Ηλιος ανεστάλη την Παρασκευή, καθώς υπήρχε 
εμφανής απροθυμία συμμετοχής του επενδυτικού κοινού», σημειώνει η Ωμέγα ΑΧΕΠΕΥ. Οσο για τις προβλέψεις της: 
 «Η εκτίμηση για τις επόμενες ημέρες δεν είναι ιδιαίτερα θετική, καθώς δεν αναμένεται να εξαλειφθούν οι αιτίες που προκαλούν την παρούσα χρηματιστηριακή κρίση. Θα απαιτηθεί εξομάλυνση της κάταστασης στη Μέση Ανατολή, η επάνοδος της 
τιμής του πετρελαίου κάτω από τα 30 δολάρια το βαρέλι και η διαμόρφωση της ισοτιμίας σε επίπεδα πάνω από 0, 9 σεντς για να αμβλυνθούν οι κλυδωνισμοί των διεθνών χρηματιστηρίων. Ταυτόχρονα η Σοφοκλέους αναμένει απτά δείγματα γραφής σε σχέση με την υλοποίηση των διαρθρωτικών αλλαγών, καθώς στην παρούσα φάση η αναποτελεσματικότητα του κυβερνητικού έργου είναι εμφανής».
 Σε κάθε περίπτωση πάντως, η Σοφοκλέους προσφέρει αυτή την περίοδο ευκαιρίες τόσο για βραχυπρόθεσμες όσο και για μακροπρόθεσμες τοποθετήσεις. Οι τιμές πλειάδας αξιόλογων μετοχών έχουν υποχωρήσει σημαντικά από την πρόσφατη πτώση και ενδείκνυνται για αγορές, ενώ θετικές -πλην όμως βραχυπρόθεσμες- αποδόσεις εκτιμάται ότι θα προσφέρουν οι εταιρείες του κατασκευαστικού κλάδου εν όψει της δημοσιοποίησης του νομοσχεδίου για την αναμόρφωση του κλάδου την προσεχή Τετάρτη. 
