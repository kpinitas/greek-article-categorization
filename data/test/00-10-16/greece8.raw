 Ζουν τα τελευταία χρόνια στα Χανιά, τα οποία νιώθουν σαν δεύτερη πατρίδα. Παρά 
τη δύσκολη οικονομική τους κατάσταση στην αρχή, κατάφεραν να ορθοποδήσουν και να προχωρήσουν στις πρώτες τους επιχειρηματικές δραστηριότητες. Οι ντόπιοι τους αγκάλιασαν και σήμερα σαν καταστηματάρχες προσπαθούν για το καλύτερο. Πρόκειται για ξένους μετανάστες που ψάχνοντας για μια καλύτερη ευκαιρία άνοιξαν καταστήματα προσφέροντας προϊόντα από τις χώρες καταγωγής τους. Φαλάφελ ή αραβικός καφές, χαβιάρι ή σολομός, κους κους ή μάνγκο, είναι μερικά μόνο από τα προϊόντα που δεν συναντάμε σπάνια στην πόλη μας.
 Εχοντας συμπληρώσει δέκα χρόνια στην Ελλάδα, ο Ιμπραήμ από την Αίγυπτο, διατηρεί εδώ και 14 μήνες ένα εστιατόριο στην παλιά πόλη με γεύσεις και αρώματα από τη χώρα του. «Εκτός από τα αιγυπτιακά φαγητά φτιάχνω και ελληνικά», λέει ο νεαρός Αιγύπτιος, που μολονότι έχει σπουδάσει Aρχαιολογία είναι...ειδικός και στους παραδοσιακούς μεζέδες της χώρας του, όπως το φαλαφέλ. Σημειώνει μάλιστα ότι «οι Ελληνες που έρχονται εδώ για να δοκιμάσουν χυμό μάνγκο, καλκατέλ (ρόφημα αντίστοιχο του δικού μας χαμομηλιού) είναι αρκετοί. Επίσης έρχονται πολλά παιδιά από Αίγυπτο και Μαρόκο, αλλά και από άλλες αραβικές χώρες που εργάζονται στα Χανιά».
 Ο Ιμπραήμ είναι ιδιαίτερα αγαπητός στη γειτονιά και οι σχέσεις του με τους γύρω του είναι άψογες. «Δεν νιώθω καθόλου ξένος εδώ που βρίσκομαι, πολλές φορές όταν λείπει κάτι από το μαγαζί πηγαίνω και το ζητάω από τα διπλανά σπίτια χωρίς να υπάρχει κανένα πρόβλημα», λέει χαμογελώντας. Το μοναδικό του παράπονο; Η άσχημη εικόνα του δρόμου - πρόκειται για την Καλεργών- που όπως μας λέει, υποβαθμίζει τα καταστήματα της περιοχής.
 Τους μετανάστες από τις χώρες της πρώην ΕΣΣΔ, αλλά και τις εφτακόσιες οικογένειες των Ποντίων που ζουν στα Χανιά εξυπηρετεί με προϊόντα από το «πρώην ανατολικό μπλοκ», το μίνι μάρκετ του Γιάννη Αγγελίδη -Ελληνα από την ΕΣΣΔ- που λειτουργεί εδώ και ενάμιση χρόνο. Χαβιάρι, σολομός, καπνιστά, βότκα είναι μερικά από όσα διαθέτει το κατάστημα, που όπως μας λέει ο ιδιοκτήτης του 
«έχει αρκετή κίνηση, αφού πολλοί είναι οι μετανάστες ή οι Πόντιοι που θέλουν αυτά τα προϊόντα, αλλά και Σκανδιναβοί ή και Γερμανοί και άλλοι Bόρειοι που τα 
γνωρίζουν. Βέβαια οι ντόπιοι αγνοούν τα περισσότερα, αλλά σιγά σιγά αυτό ξεπερνιέται».
 Πέρα από τα τρόφιμα το κατάστημα διαθέτει και εφημερίδες και βιβλία στη ρώσικη 
γλώσσα, ενώ όταν ρωτάμε τον κ. Αγγελίδη για τυχόν προβλήματα που αντιμετώπισε στο ξεκίνημα, μάς λέει ότι η απόκτηση της ελληνικής υπηκοότητας τον γλίτωσε από πολλές γραφειοκρατικές διαδικασίες.
 Οι λέξεις κους κους και μπόργολ ακούγονται περίεργα στα αυτιά μας, αλλά όπως μας διαβεβαιώνει ο κ. Αλί Λιμπουάχλα από την Αλγερία «είναι εξαιρετικά προϊόντα από τις αραβικές χώρες». Ο ίδιος συμπληρώνει έντεκα χρόνια στην Ελλάδα και εδώ και τρεις μήνες έχει ξεκινήσει ένα οικογενειακό μινιμάρκετ στην 
παλιά πόλη, στο οποίο απασχολείται ο ίδιος, αλλά και η γυναίκα του.
 «Μάνγκο, καφέδες αραβικούς, κους κους, μπόργολ, κουκιά μαγειρεμένα, είναι μερικά μόνο από όσα πουλάμε. Τα αγοράζουν ξένοι, αλλά και Ελληνες, που θέλουν να δοκιμάσουν την αραβική κουζίνα», αναφέρει ο κ. Αλί που σημειώνει ότι αν και 
το κατάστημα έχει λίγους μήνες ζωής είναι αισιόδοξος ότι «όταν το μάθει ο περισσότερος κόσμος θα έχει ακόμη περισσότερη δουλειά». Ο Αλγερινός καταστηματάρχης διατηρεί πολύ καλές σχέσεις με τους γείτονές του και ποτέ δεν αντιμετώπισε κανένα πρόβλημα επειδή είναι ξένος. «Το μοναδικό πρόβλημα που ίσως αντιμετωπίζω, είναι ότι εδώ και μήνες έχω ζητήσει κάποια ψυγεία από την Coca Cola, και ενώ μου λένε ότι θα μου τα φέρουν ακόμη περιμένω. Ισως...αν ήμουν Ελληνας να με είχαν εξυπηρετήσει γρηγορότερα», καταλήγει.
