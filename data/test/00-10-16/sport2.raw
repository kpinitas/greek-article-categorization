 Τα προβλήματα στην άμυνα της Χερενφέιν και το αποτέλεσμα με τη Βαλβάικ (1-1) το Σάββατο για το ολλανδικό πρωτάθλημα αναπτέρωσαν το ηθικό των ποδοσφαιριστών της πειραϊκής ομάδας οι οποίοι μιλούσαν χθες το πρωί στο αεροδρόμιο του Γκρόνιγκεν για «μεγάλη ευκαιρία για νίκη την Τρίτη το βράδυ», στο «Αμπε Λένστρα».
 «Εφτασε η κατάλληλη ώρα για να πάρουμε το διπλό», έλεγε ο Ζε Ελίας στους Τζιοβάνι, Λουτσιάνο, Αλβεζ, διαβάζοντας για τα προβλήματα που αντιμετωπίζει η Χερενφέιν και οι Βραζιλιάνοι του Ολυμπιακού πρόσθεταν: «Αν η ομάδα παίξει όπως στο β  ημίχρονο του αγώνα στην Αθήνα, τότε δεν έχουμε να φοβηθούμε τίποτα. Σκοπός είναι να πετύχουμε πρώτοι το γκολ και όλα μετά θα είναι υπέρ μας. Με λίγη τύχη και πολλή αποφασιστικότητα μπορούμε να τα καταφέρουμε. Να κοιτάξουμε στην άμυνα να τα πάμε καλά και να μην κινδυνεύσουμε και όλα τα άλλα θα γίνουν. Λίγο προσοχή να δείξουμε στο πρώτο εικοσάλεπτο του αγώνα και μετά να χτυπήσουμε τη Χέρενφεϊν στο κέντρο της άμυνάς της, όπου θα έχει απουσίες».
 Οι «ερυθρόλευκοι» προτίμησαν χθες στο αεροδρόμιο της Αθήνας να μην κάνουν την παραμικρή δήλωση (αρνήθηκε ακόμη και ο Γιάννης Μαντζουράκης να πει οτιδήποτε), αλλά στην Ολλανδία ήταν πιο εκδηλωτικοί και συζητούσαν για το τι τους περιμένει αύριο βράδυ στο «Αμπε Λένστρα» και πώς πρέπει να το αντιμετωπίσουν. Οι ποδοσφαιριστές του Ολυμπιακού ασχολήθηκαν περισσότερο με τις καιρικές συνθήκες (συνάντησαν πυκνή ομίχλη, υγρασία και θερμοκρασία 10 βαθμούς Κελσίου), οι οποίες θεωρούν ότι δεν θα τους επηρεάσουν) και δείχνουν αποφασισμένοι και παθιασμένοι να φύγουν από το Χέρενφεϊν τουλάχιστον με το βαθμό της ισοπαλίας.
 Η ολλανδική ομάδα μάλιστα δεν βρίσκεται στην καλύτερη αγωνιστική κατάσταση μετά το στραβοπάτημα με τη Βαλβάικ, ενώ ο Φόπε ντε Χάαν αναζητεί λύσεις στην άμυνα, όπου υπάρχουν αρκετά προβλήματα. Ο αρχηγός της ομάδας Γιόχαν Χάνσμα και κεντρικός αμυντικός έπαθε προχθές τράβηγμα στο δικέφαλο και είναι αμφίβολη η συμμετοχή του, ενώ τραυματίες είναι και οι Τζέραρντ ντε Νόιερ, Εμπίνγκε και Κλόμπε, με τους δύο τελευταίους να είναι εξαιρετικά δύσκολο να αγωνιστούν.
 Η Χέρενφεϊν δηλαδή έχει μια «τρύπα» στην άμυνα, στο κέντρο και την αριστερή πλευρά που πρέπει να εκμεταλλευτεί ο Ολυμπιακός, ενώ είχαν χθες γρίπη ο Γένσεν (χαφ) και ο Χούζινγκ (σέντερ φορ), αλλά αναμένεται να αγωνιστούν αύριο βράδυ. Τα εισιτήρια του αγώνα έχουν ήδη προπωληθεί (12.700), ενώ στο γήπεδο θα βρεθούν και περίπου 1.000 οπαδοί του Ολυμπιακού. Αξίζει να σημειωθεί ότι στο γήπεδο της Χέρενφεϊν στους αγώνες του πρωταθλήματος δεν υπάρχουν περισσότερα από 25 άτομα της αστυνομίας.
 Απίστευτη ταλαιπωρία για την αποστολή του Ολυμπιακού. Εκτός από το γεγονός ότι οι ποδοσφαιριστές βρέθηκαν από τις 6 το πρωί στο αεροδρόμιο του Ελληνικού και έφτασαν στις 12 το μεσημέρι στο στρατιωτικό αεροδρόμιο στο Γκρόνιγκεν, είχαν πρόβλημα και με το ξενοδοχείο. Ολα τα δωμάτια ήταν κλεισμένα και παρέμειναν δύο ώρες έξω από το ξενοδοχείο μέχρι να βρεθεί λύση και να ξεκουραστούν οι παίκτες! 
 Η προπόνηση των «ερυθρολεύκων» χθες βράδυ σε γήπεδο κοντά στο ξενοδοχείο έγινε κεκλεισμένων των θυρών έπειτα από απόφαση του Μαντζουράκη, ενώ σήμερα ο Ολυμπιακός θα προπονηθεί (7 μ.μ.) στο «Αμπε Λένστρα». 
