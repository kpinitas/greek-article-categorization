 Ακρως θορυβημένο είναι το Ισραήλ από την κλίμακα των αντιισραηλινών διαδηλώσεων και ορισμένες επιθέσεις κατά εβραϊκών συναγωγών, κυρίως στην Ευρώπη. Με ανακοίνωσή του χθες, το υπουργείο Eξωτερικών του Iσραήλ κάλεσε όλες 
τις κυβερνήσεις ανά τον κόσμο να θέσουν τέλος στις «αντισημητικές και ρατσιστικές εκδηλώσεις» και «να προσάγουν τους υπευθύνους ενώπιον της δικαιοσύνης».
 Τις τελευταίες ημέρες, χιλιάδες άνθρωποι σε όλες τις ηπείρους βγήκαν στους δρόμους κατά του Ισραήλ, με αφορμή το νέο κύκλο βίας που άνοιξε στη Μέση Ανατολή. Ορισμένες ομάδες, όμως, προχώρησαν και σε επιθέσεις κατά συναγωγών. Τρεις συναγωγές σε παριζιάνικο προάστιο έγιναν τα ξημερώματα του Σαββάτου στόχος αγνώστων, οι οποίοι προσπάθησαν να τις πυρπολήσουν. Δεν προκλήθηκαν όμως ζημιές. Μία ακόμη συναγωγή πυρπολήθηκε στη Λιόν. Στην ανακοίνωσή του, το ισραηλινό υπουργείο Eξωτερικών τονίζει ότι «περιστατικά που περιλαμβάνουν εγκληματικές πυρκαγιές σε συναγωγές, τη βεβήλωση εβραϊκών νεκροταφείων, σωματικές επιθέσεις κατά Εβραίων, γκράφιτι και προσβολές, θα πρέπει να σοκάρουν και να προκαλούν αποτροπιασμό σε όλον τον πολιτισμένο κόσμο». 
 Δεκάδες χιλιάδες διαδηλωτών κατά του Ισραήλ, όμως, δεν συμφωνούν. 
 Στη Νέα Υόρκη, 15.000 άτομα έκαναν πορεία προς την έδρα των Ηνωμένων Εθνών, το 
βράδυ της Παρασκευής, έπειτα από συλλαλητήριο στο οποίο κατήγγειλαν το Ισραήλ για την αιματοχυσία στη Μέση Ανατολή. Το συλλαλητήριο έγινε κοντά στο προξενείο του Ισραήλ, εκεί όπου 24 ώρες νωρίτερα είχε γίνει συγκέντρωση υπέρ του Ισραήλ. Μεταξύ των συμμετεχόντων σ' αυτήν τη συγκέντρωση ήταν η Χίλαρι Κλίντον και ο αντίπαλός της στη διεκδίκηση έδρας στη Γερουσία Ρικ Λάζιο. Διαδηλώσεις κατά του Ισραήλ έγιναν σε πολλές ακόμη αμερικανικές πόλεις, όπως η 
Φιλαδέλφεια, το Σικάγο, η Ατλάντα, το Κολόμπους του Οχάιο, το Σιάτλ, το Τσάρλεστον και η Ουάσινγκτον. 
 Στην Αυστραλία, μικρή ομάδα από περίπου 25.000 φιλοπαλαιστίνιους διαδηλωτές αποσπάστηκαν από τον κύριο όγκο της εκδήλωσης και επιχείρησαν να καταλάβουν το 
προξενείο των ΗΠΑ στο Σίδνεϊ αλλά εμποδίστηκαν από την αστυνομία. Ορισμένοι έκαψαν σημαίες του Ισραήλ και των ΗΠΑ. Διαδηλώσεις κατά του Ισραήλ έγιναν και στην Τουρκία, στις διπλωματικές αποστολές της εβραϊκής χώρας στην Αγκυρα και την Κωνσταντινούπολη. Στην τουρκική πρωτεύουσα, οι διαδηλωτές καταδίκασαν την «παραδοσιακή» βία των ισραηλινών δυνάμεων ασφαλείας κατά των Παλαιστινίων. Ο Ρατσάι Κουτάν, ηγέτης του ισλαμικού Kόμματος Αρετής, κατηγόρησε τους Ισραηλινούς ότι χρησιμοποιούν «ναζιστικές μεθόδους» κατά των Παλαιστινίων. Μιλώντας σε σύνοδο του κόμματός του, ο Κουτάν κατηγόρησε επίσης την τουρκική κυβέρνηση για μια πολιτική «δίχως χαρακτήρα» στην περιοχή. Η Αγκυρα διατηρεί στενές σχέσεις με τους Παλαιστινίουςμ ενώ με το Ισραήλ υπέγραψε το 1996 σύμφωνο στρατιωτικής συνεργασίας, προκαλώντας τη μήνιν των Αράβων.
