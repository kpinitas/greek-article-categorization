Παρακλήσεις να παραταθεί η καλοκαιρία για να καθυστερήσει η προμήθεια πετρελαίου θέρμανσης θα πρέπει να κάνουν οι Ελληνες, καθώς από σήμερα, όποιος θέλει να γεμίσει τη δεξαμενή του, θα πρέπει να πληρώσει τα διπλάσια απ' ό,τι πέρσι.
 Η τιμή της θέρμανσης για παραδόσεις σε ποσότητες άνω των 1.000 λίτρων κυμαίνεται μεταξύ 147 και 150 δραχμών το λίτρο, έναντι 77 δραχμών την αντίστοιχη περσινή ημερομηνία.
 Και μια και βγαίνει στην αγορά το πετρέλαιο θέρμανσης, βγαίνουν και τα συνεργεία του ΣΔΟΕ, για να ελέγχουν αν το κόκκινο πετρέλαιο οδεύει όντως στις κεντρικές θερμάνσεις ή στα ρεζερβουάρ ταξί και φορτηγών, μια και η διαφορά της 
τιμής είναι πάνω από 90 δραχμές το λίτρο.
 Οι έλεγχοι θα γίνονται σε μεταπωλητές, πρατήρια που διαθέτουν πετρέλαιο θέρμανσης και βυτιοφόρα που το μεταφέρουν, καθώς το κύκλωμα διακίνησης λαθραίου πετρελαίου περιμένει πώς και πώς τη διάθεση του πετρελαίου αυτού καθώς το κίνητρο των 90 δραχμών είναι ισχυρότατο και ένα δρομολόγιο εικοσάτονου βυτιοφόρου (μεταφέρει 24.000 λίτρα πετρελαίου) αφήνει κέρδος 2.100.000 δραχμών από τη διαφορά της φορολογίας. 
 Εν τω μεταξύ όλες οι εκτιμήσεις των παραγόντων της πετρελαϊκής αγοράς συνηγορούν στο ότι το χειμώνα η τιμή του αργού πετρελαίου θα κυμαίνεται στα επίπεδα των 30 δολαρίων το βαρέλι. Οι εκτιμήσεις στηρίζονται στο ότι τα προθεσμιακά συμβόλαια που έχουν συναφθεί για τους επόμενους μήνες και μέχρι το 
Μάρτιο του 2001 στα χρηματιστήρια πετρελαίου και προϊόντων, δίνουν σαφείς ενδείξεις ότι η αποκλιμάκωση θα πρέπει να αναμένεται από τον Απρίλιο και μετά.
 Τέλος όπως τονίζουν πηγές των ΕΛ.ΠΕ., δεν πρόκειται να υπάρξει πρόβλημα εφοδιασμού της αγοράς με αργό και προϊόντα πετρελαίου και το μόνο πρόβλημα που 
υπάρχει αφορά στις τιμές που διαμορφώνονται στα διεθνή χρηματιστήρια.
