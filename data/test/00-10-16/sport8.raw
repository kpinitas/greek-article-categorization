 Βία και πολιτική στο ντέρμπι του Βελιγραδίου, με περισσότερους από 40 τραυματίες (μεταξύ των οποίων και ο ποδοσφαιριστής Σάσα Ιλιτς), ανάμεσα στον Ερυθρό Αστέρα και την Παρτίζαν. Για την ακρίβεια, ανάμεσα στους οπαδούς του νέου προέδρου της Δημοκρατίας, Βόισλαβ Κοστούνιτσα και τους νοσταλγούς του Σλόμπονταν Μιλόσεβιτς. Μεταξύ των οποίων και οι οπαδοί της ποδοσφαιρικής ομάδας της Παρτίζαν, για τον απλούστατο λόγο ότι ο πρόεδρός της, Μίρκο Μαριάνοβιτς, μέχρι την απομάκρυνση του Μιλόσεβιτς από την εξουσία διατελούσε υπουργός στην κυβέρνησή του...
 Αυτός ήταν και ο λόγος που οι οπαδοί της φιλοξενούμενης, αρκετή ώρα πριν ξεκινήσει ο αγώνας, είχαν φροντίσει να μετατρέψουν το γήπεδο «Μαρακανά» σε πεδίο μάχης, καταστρέφοντας καθίσματα, αλλά και πετώντας φωτοβολίδες στην πλευρά των οπαδών του Ερυθρού Αστέρα.
 Οι οποίοι, αφού εισέπραξαν για περισσότερη από μία ώρα την πρόκληση, έσπασαν τα προστατευτικά κιγκλιδώματα κι εκμεταλλευόμενοι την ελλιπή έως ανύπαρκτη αστυνομική δύναμη εισέβαλαν στον αγωνιστικό χώρο, φώναξαν ρυθμικά το σύνθημα «Ο Μαριάνοβιτς στη φυλακή, η Παρτίζαν στη B' Eθνική» κι επιτέθηκαν στους αποκαλούμενους «Γκρόμπαρι». Οταν ξέσπασαν τα επεισόδια, το ντέρμπι (που φυσικά διεκόπη εκείνη τη στιγμή) βρισκόταν ήδη στο 3ο λεπτό του πρώτου ημιχρόνου. Πράγμα που σημαίνει ότι στον αγωνιστικό χώρο του «Μαρακανά» βρίσκονταν ακόμη και οι 22 ποδοσφαιριστές. Απ' αυτούς, ο πιο άτυχος στάθηκε ο αρχηγός της Παρτίζαν, Σάσα Ιλιτς, που χτυπήθηκε από οπαδούς του Ερυθρού Αστέρα και νοσηλεύτηκε με δύο σπασμένα πλευρά («Αυτό που έπαθα ήταν ασήμαντο, μπροστά στο τεράστιο ψυχολογικό σοκ», δήλωσε), ενώ οι υπόλοιποι 10 συμπαίκτες του κατάφεραν να φυγαδευτούν από τους παίκτες του Αστέρα. Τα επεισόδια συνεχίστηκαν και στους δρόμους του Βελιγραδίου...
 Η Μάντσεστερ κέρδισε στο Λέστερ (3-0) την πρωτοπόρο κι επέστρεψε στην κορυφή της Premiership, μαζί με την Αρσεναλ. Την ίδια ώρα που η Μπάγερν Μονάχου εκθρονιζόταν από την κορυφή της Μπουντεσλίγκα (πλέον με πρωτοπόρο τη Σάλκε), ύστερα από την 3η συνεχόμενη ήττα της (και τις τρεις με 1-0) σε Γερμανία και Ευρώπη. Μια ήττα σοκ, από την ουραγό Ενερτζι Κότμπους, τη 2η συνεχόμενη ύστερα απ' αυτές των Χάνσα Ρόστοκ και Παρί Σεν Ζερμέν.
 Η άμυνα του Αμβούργου δεν φαίνεται να επωφελήθηκε από τη διακοπή (λόγω Μουντιάλ 2002), αλλά αυτή τη φορά τουλάχιστον δεν έχασε φεύγοντας από τη Στουτγκάρδη με το εντυπωσιακό 3-3. Ενώ η Καϊζερσλάουτερν (από την οποία είχε παραιτηθεί ο Οτο Ρεεχάγκελ) καλωσόρισε την νέα εποχή- Αντρέας Μπρέμε- συντρίβοντας 4-0 εκτός έδρας τη Μόναχο 1860.
 Από την κορυφή κατέβηκε όμως και η πρωταθλήτρια Ισπανίας Λα Κορούνια, που ηττήθηκε 3-0 από τη (νέα πρωτοπόρο) Ρεάλ Μαδρίτης, σε μια ημέρα που θα μείνει αξέχαστη για το εκτός έδρας 6-0 της Μπαρτσελόνα σε βάρος της Ρεάλ Σοσιεδάδ, μάλιστα και με τα έξι γκολ στα 37 λεπτά του πρώτου ημιχρόνου. Εξι γκολ (6-2) πέτυχε και η Βίλιεμ επί της Ουτρέχτης, αλλά το ενδιαφέρον από την Ολλανδία ήρθε από το Κερκράντε, όπου δύο γκολ του Γιάννη Αναστασίου χάρισαν στη Ρόντα ένα πολύτιμο 2-0 επί της Γκρόνινγκεν.
 Στην Ιταλία, το ντεμπούτο του Μάρκο Ταρντέλι στον πάγκο της Ιντερ συνδυάστηκε με άνετη νίκη επί της Νάπολι (3-1), ενώ τρία γκολ (3-0) πέτυχε και η Λάτσιο σε βάρος μιας κακής Περούτζα, αλλά μ' έναν πολύ καλό Ζήση Βρύζα. Στο «Ολίμπικο», οι πρωταθλητές Ιταλίας πανηγύρισαν το πρώτο φετινό γκολ του Αργεντινού Ερναν Κρέσπο. Και ο Κλάουντιο Κανίγια, ένας άλλος Αργεντινός μεγάλος σκόρερ, αλλά του παρελθόντος, πέτυχε γκολ στο ντεμπούτο του με την Νταντί (0-2 στο Αμπερντίν), στη Σκωτία όπου η υπόθεση τίτλος αρχίζει να γίνεται υπόθεση ανάμεσα στη Σέλτικ και τη Χιμπέρνιαν που λύγισε τη Ρέιντζερς 1-0.
 Πάντα στη Βρετανία, δημοσίευμα της Mail αναφέρει ότι η αγγλική ομοσπονδία θα προσφέρει στον τεχνικό της Νιουκάσλ και πρώην Αγγλο ομοσπονδιακό, 67χρονο Μπόμπι Ρόμπσον τη θέση του αντικαταστάτη του Κέβιν Κίγκαν στην Eθνική, αλλά μόνο για το φιλικό της 15ης Νοεμβρίου με την Ιταλία. Γιατί μετά θ' αναλάβει (ξανά μετά το '96) ο Τέρι Βέναμπλς, τον οποίο υποστήριξε με πάθος και ο Σκωτσέζος τεχνικός της Μάντσεστερ Αλεξ Φέργκιουσον λέγοντας πως ο νέος προπονητής θα πρέπει να είναι, πάση θυσία Αγγλος και να ονομάζεται Τέρι Βέναμπλς... 
