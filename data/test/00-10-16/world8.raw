Μπορεί οι πολιτικές δυνάμεις να διαπραγματεύονται για την επόμενη κυβέρνηση της γιουγκοσλαβικής Δημοκρατίας - ο Ζόραν Τζίντζις (της DΟS) θέλει τεχνοκράτη πρωθυπουργό, τον εκλεκτό του Μιρολιούμπ Λάμπους, ενώ οι μιλοσεβιτσικοί σοσιαλιστές του Μαυροβουνίου επιμένουν σε πρόσωπο δικής τους επιλογής, επικαλούμενοι το δικαίωμα που τους δίνει το παρόν Σύνταγμα- αλλά το θέμα είναι 
ότι και να καταλήξουν σε μια λύση κοινής αποδοχής, δεν θα υπάρχει χώρος για να 
συνεδριάσει η ομοσπονδιακή Bουλή και να ψηφίσει νόμους του νέου προέδρου Βόισλαβ Κοστούνιτσα. Τεράστιες είναι οι καταστροφές που υπέστη το κτίριο και θα χρειαστούν εργασίες μηνών για να μπορεί να ξαναλειτουργήσει: 
  Ολα τα τζάμια είναι σπασμένα από τις πέτρες που πετούσαν οι διαδηλωτές (το επίσημο κόκκινο χαλί είναι γεμάτο θρύψαλα). 
  Το δωμάτιο του βασιλιά Παύλου, που είναι γνωστό ως «άσπρο σαλόνι», είναι απανθρακωμένο, ενώ την ίδια εικόνα παρουσιάζουν και πολλές διπλανές αίθουσες όπου είχαν τα γραφεία τους κρατικοί αξιωματούχοι και υπάλληλοι της Βουλής.
  Ο καπνός από τις φωτιές έβαψε μαύρους όλους τους τοίχους.
  Kομπιούτερ, καρέκλες, μέχρι και καλόγεροι πήραν το δρόμο της λεηλασίας.
 Από τις ελάχιστες αίθουσες που δεν υπέστησαν μεγάλες ζημιές είναι αυτή των συνεδριάσεων. Είναι αναποδογυρισμένα τα περισσότερα καθίσματα των βουλευτών και τα έδρανα του προεδρείου, έχουν ξυλωθεί και τα μικρόφωνα, αλλά εκεί οι διαδηλωτές δεν έβαλαν φωτιές. 
 Η τραγική ειρωνεία είναι ότι εντελώς ανέπαφη έμεινε η μεγάλη καρέκλα στην οποία καθόταν ο Σλόμπονταν Μιλόσεβιτς τις σπάνιες φορές που τιμούσε με την παρουσία του τη Βουλή. «Θέση του δεσπότη» την αποκαλούν τώρα.
 Στο μεγαλύτερο μέρος της διεσώθη και η Bιβλιοθήκη. Ανάμεσα στα ιστορικά έγγραφα που γλίτωσαν από τη φωτιά είναι ο πρώτος νόμος του Μίλος Ομπρένοβιτς (θεωρείται ο μεγαλύτερος ηγέτης των Σέρβων του 19ου αιώνα).
 «Θα μείνουμε εδώ μέχρι να έρθει ο πρόεδρος Κοστούνιτσα», λέει στην «Ε» ο Σλόμπονταν Σίμιτς, ο οποίος κάνοντας χιούμορ συστήνεται ως «πολιτικός μηχανικός-στρατηγός». Είναι ο επικεφαλής των ομάδων περιφρούρησης των διαδηλωτών. Αν και δεν είχε μπει ποτέ του στη Βουλή πριν, τώρα κρατάει στα χέρια του όλες τις σφραγίδες της ομοσπονδιακής κυβέρνησης. 
 Από χθες, μαζί με τους 50 νεαρούς επαναστάτες του έχουν και επίσημη διαπίστευση -μια κάρτα εισόδου- που τους έδωσε η DΟS (αντιπολίτευση). Οταν αυτοανακηρύχθηκαν «ασφάλεια της Bουλής» ούτε καν ήξεραν ποιος είναι ποιος. Εκοψαν κομμάτια από κουρτίνες και τα έδεσαν στο μανίκι τους. Επίσης αποφάσισαν 
να χρησιμοποιούν συνθήματα και παρασυνθήματα για να μην παρεισφρήσουν και άλλοι που ενδεχομένως δεν θα είχαν και τόσο αγαθούς σκοπούς. 
 «Οταν μπήκαμε στη Bουλή επικρατούσε χάος», λέει ο Σίμιτς. «Πολλοί άρπαζαν ό,τι 
έβρισκαν μπροστά τους. Αλλα πράγματα τα πετούσαν από τα παράθυρα, άλλα τα έκαιγαν, άλλα τα έπαιρναν στα σπίτια τους. Τώρα άρχισαν να μας επιστρέφουν κάποια απ' αυτά. Προχθές μας έφεραν έναν καναπέ, κάτι βιβλία, μία καρέκλα».
 M' εντολή της Κεντρικής Επιτροπής της DΟS έκλεισαν τις πόρτες της Βουλής με ντουλάπες για ν' αρχίσει η καταγραφή με την επιτήρηση της αστυνομίας. Πάντως, παρά τα υποτιθέμενα μέτρα ασφαλείας, ο φωτορεπόρτερ της «Ε» Σπύρος Τσακίρης μπήκε μέσα και φωτογράφισε τις εικόνες καταστροφής.
 «Kάποιοι μας κατηγορούν ότι μείναμε μέσα για να κλέψουμε ό,τι απέμεινε», λέει ο εκ των «φρουρών της επανάστασης» Μίλο Κάρκοβιτς, 19 χρόνων. «Ομως, κανένας κλέφτης δεν μένει στον τόπο του εγκλήματος, παρουσία της αστυνομίας, για 6-7 μέρες τώρα».
 «Θεωρούμε χρέος μας να διαφυλάξουμε την εθνική περιουσία μας είτε αυτή προέρχεται από τους βασιλείς είτε από τους κομμουνιστές», τόνισε. «Θα την παραδώσουμε μόνο στον ίδιο, το νόμιμο πρόεδρό μας, τον Βόισλαβ Κοστούνιτσα».
