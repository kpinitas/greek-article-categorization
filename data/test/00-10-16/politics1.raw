 Αντιμέτωπος με τα πιεστικά προβλήματα των τελευταίων ημερών βρίσκεται πάλι από 
σήμερα ο πρωθυπουργός μετά το «σύντομο διάλειμμα» της Μπιαρίτζ (γαλλική πόλη, όπου έγινε η σύνοδος κορυφής της Ευρωπαϊκής Ενωσης).
 Συνεργάτες του προϊδεάζουν για μια προσπάθεια «συντονισμένης αντεπίθεσης» του κυβερνητικού στρατοπέδου, με επικεφαλής τον Κώστα Σημίτη και με διπλό στόχο: Πρώτα να κλείσουν τα μέτωπα που το ταλανίζουν και αμέσως μετά να ανατραπεί το σημερινό «νοσηρό κλίμα».
 Η προσπάθεια να κλείσουν τα μέτωπα έχει μεταβλητό βαθμό δυσκολίας, όπως εκτιμούν οι συνεργάτες του πρωθυπουργού. Για παράδειγμα, πιστεύουν ότι σήμερα και αύριο θα δοθεί τέλος στο «σίριαλ» των αντιπαραθέσεων για την οργάνωση των Ολυμπιακών Αγώνων του 2004. Ο κ. Σημίτης θα ξεκαθαρίσει ότι δεν θα ιδρυθεί νέο 
υπουργείο, θα καταστήσει σαφές ότι η κ. Αγγελοπούλου έχει την εμπιστοσύνη του και τον πρώτο λόγο και θα ζητήσει απ' όλους τους εμπλεκόμενους να φουλάρουν τις μηχανές τους, ώστε τον άλλο μήνα η χώρα να πάρει την πράσινη κάρτα κατά τον έλεγχο της Διεθνούς Ολυμπιακής Επιτροπής.
 Ομως, το «μέτωπο της διαπλοκής» έχει απείρως υψηλότερο βαθμό δυσκολίας, καθώς «έχει πολλές πόρτες και παράθυρα», κατά την έκφραση κυβερνητικού παράγοντα. Η αντίδραση του κ. Σημίτη στις περιπτώσεις Ροκόφυλλου και Σαλαλέ έδειξε δύο πράγματα: Πρώτον, ότι ο πρωθυπουργός έχει ενοχληθεί σφόδρα από τις απρόσμενες -γι' αυτόν- διαστάσεις που προσέλαβε η υπόθεση της διαπλοκής και, δεύτερον, ότι είναι αποφασισμένος να αντιδρά πλέον «άμεσα και αποφασιστικά» σε κάθε νέα πτυχή του προβλήματος.
 Πάντως, στην κυβέρνηση γνωρίζουν ότι «άμεση λύση» στη διαπλοκή ή τη διαπλοκολογία δεν υπάρχει, και γι' αυτό είναι δύσκολο να φύγει από την «ημερήσια διάταξη» των μέσων ενημέρωσης. «Η σύγκρουση των οικονομικών συμφερόντων είναι πλέον σφοδρή και η κυβέρνηση βρίσκεται εν μέσω διασταυρούμενων πυρών» λέει συνεργάτης του πρωθυπουργού. Ετσι, ο προσανατολισμός της κυβέρνησης είναι προς τις «θεσμικές λύσεις». Ετσι, προτείνεται: 
 Να γίνει, πλέον, αυστηρή η νομοθετική ρύθμιση που δεν θα επιτρέπει τη σύνδεση 
επιχερηματιών που συναλλάσσονται με το Δημόσιο με τα μέσα ενημέρωσης, ώστε να μειωθεί η πίεση που ασκούν στην κυβέρνηση και στο πολιτικό σύστημα γενικότερα. 
Σ' αυτήν την περίπτωση, η κυβέρνηση γνωρίζει ότι η σύγκρουση με μέρος της οικονομικής εξουσίας μπορεί να γίνει σφοδρότερη, αλλά συνεκτιμά το γεγονός ότι 
η πρωτοβουλία μπορεί να βρει γενικότερη πολιτική υποστήριξη και οι συγκρούσεις 
να μεταφερθούν εντός του στρατοπέδου των επιχειρηματικών συμφερόντων.
 Να αναζητηθούν τρόποι περιορισμού της επιρροής των οικονομικών κέντρων στα κόμματα, στους βουλευτές και σ' όλη τη βαθμίδα της κρατικής ή δημοτικής εξουσίας. Ετσι, θεωρείται βέβαιο ότι θα επανεξεταστούν τα οικονομικά των κομμάτων, καθώς και ο τρόπος ελέγχου των δαπανών των υποψήφιων βουλευτών κ.λπ. 
Σ' αυτό το πλαίσιο εντάσσεται και η σκέψη να αλλάξει ακόμη και ο εκλογικός νόμος, ώστε ένα μεγάλο μέρος βουλευτών (π.χ. 100) να εκλέγεται με «λίστα» σε ευρείες περιφέρειες και το υπόλοιπο σε μικρές εκλογικές περιφέρειες (π.χ. μονοεδρικές). Στην περίπτωση των 100 δεν απαιτούνται καθόλου χρήματα, ενώ και στη δεύτερη περίπτωση οι εκλογικές δαπάνες θα μειωθούν δραστικά και, επομένως, 
θα μειωθεί η όποια εξάρτησή τους από «εξωθεσμικά κέντρα».
 Σύμφωνα με πληροφορίες, η κυβέρνηση ετοιμάζει την «αντεπίθεσή» της και στο πολιτικό πεδίο, καθώς εκτιμά ότι η Ν.Δ. «το παρατράβηξε» με τις συνεχείς προτάσεις για σύσταση Εξεταστικών Επιτροπών. Ενδεικτικά η υπουργός Εσωτερικών Βάσω Παπανδρέου είπε χθες ότι «θέλουν (οι της Ν.Δ.) να μετατρέψουν την πολιτική ζωή σε ένα απέραντο Eιδικό Δικαστήριο». (Bλ. διπλανές στήλες).
 Hδη από χθες κορυφαία κυβερνητικά και κομματικά στελέχη επιχειρούν να «αντεπιτεθούν», καθώς κοινή είναι η εκτίμηση ότι η αντίδραση του κυβερνητικού στρατοπέδου τον τελευταίο καιρό ήταν ανύπαρκτη στην αρχή και μειωμένης αποτελεσματικότητας στη συνέχεια. «Πρέπει να συνέλθουμε», κατά την έκφραση της 
