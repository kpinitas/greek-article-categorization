 Την ίδια στιγμή που η Νέα Δημοκρατία επιχειρεί να στηρίξει την αντιπολιτευτική της τακτική στη διαπλοκή κυβέρνησης-επιχειρηματιών, νέες δηλώσεις-φωτιά του Κωνσταντίνου Μητσοτάκη, έρχοναι να μεταφέρουν και πάλι το πρόβλημα στο εσωτερικό του κόμματος.
 Ο επίτιμος πρόεδρος της Ν.Δ., σε νέα συνέντευξή του, δεν αρκέσθηκε να καταγγείλει ότι η κυβέρνησή του το 1993 έπεσε από τα διαπλεκόμενα τα οποία συνεργάστηκαν γι' αυτό με τον Αντώνη Σαμαρά, αλλά κατήγγειλε ευθέως τον πρόεδρο της Πολιτικής Ανοιξης ότι «εξαγοράστηκε κανονικά» για να ρίξει την κυβέρνηση. Η αντίδραση του τελευταίου ήταν άμεση και οξύτατη. Δήλωσε από χθες το βράδυ, ότι θα απαντήσει στον κ. Μητσοτάκη σήμερα το μεσημέρι από την Εισαγγελεία Αθηνών. Και όπως έλεγαν οι πληροφορίες, πρόκειται να καταθέσει εναντίον του επιτίμου προέδρου της Ν.Δ. μήνυση για συκοφαντική δυσφήμηση.
 Σχολιάζοντας την ενέργεια αυτή του Α. Σαμαρά, κύκλοι του επιτίμου προέδρου της 
Νέας Δημοκρατίας έλεγαν πως «χρειάστηκαν 7 χρόνια για να ευαισθητοποιηθεί ο κ. 
 Ο κ. Μητσοτάκης, στις αρχικές δηλώσεις του (στο «Βήμα») είπε ότι «δεν υπάρχει κανένας που να αμφιβάλλει ότι ο κ. Σαμαράς εξαγοράστηκε κανονικά». Οταν ρωτήθηκε γιατί να συμβεί αυτό, απάντησε: «Δεν ξέρω... Πάντως σημειώσατε ποτέ πόσα λεφτά ξόδεψε ο Σαμαράς στις εκλογές τότε; Την πιο πλούσια εκλογική καμπάνια την έκανε ο Σαμαράς τότε...». Στη συνέντευξή του πρόσθεσε πως αν δεν έπεφτε η κυβέρνησή του το 1993, θα είχε πολλές πιθανότητες να κερδίσει τις επόμενες εκλογές».
 Οι δηλώσεις Μητσοτάκη αναμένεται να προκαλέσουν νέες τριβές στο εσωτερικό της Ν.Δ., αφού το θέμα της επιστροφής του Αντώνη Σαμαρά στο κόμμα είναι ανοικτό και ο Κ. Καραμανλής θα επιθυμούσε να τον επαναφέρει στη Ν.Δ. ως μια απάντηση-αντίβαρο στον Δ. Αβραμόπουλο και το ενδεχόμενο δημιουργίας κόμματος από το δήμαρχο. Ομως, η αντίδραση Μητσοτάκη περιπλέκει το σκηνικό κι αδυνατίζει σοβαρά το ενδεχόμενο αυτό. Το θέμα, μάλιστα, αναμένεται να ταλανίσει την αξιωματική αντιπολίτευση και όταν φθάσει στη Βουλή η αίτηση για άρση ασυλίας για τον επίτιμο της Ν.Δ. που θα βασιστεί στη μήνυση Σαμαρά.
 Επισήμως, ωστόσο, η Ρηγίλλης απέφυγε να πει οτιδήποτε για τις δηλώσεις Μητσοτάκη, αν και ο εκνευρισμός ήταν μεγάλος, κυρίως επειδή μετατοποπίζεται το 
ενδιαφέρον της συζήτησης περί διαπλοκής, στο εσωτερικό της Νέας Δημοκρατίας. 
 Αξίζει επίσης να σημειωθεί πως μπορεί οι αντιδράσεις και του Κ. Μητσοτάκη και της Ντόρας Μπακογιάννη στο ενδεχόμενο επιστροφής Σαμαρά να είναι έντονες, εν τούτοις μια σειρά από κορυφαία στελέχη της Ν.Δ. δημοσίως έχουν ζητήσει την επιστροφή Σαμαρά και έχουν καλέσει τον επίτιμο της Ν.Δ. να μην «μπλοκάρει» το θέμα. Ανάμεσά τους ο Μ. Εβερτ, ο Γ. Κεφαλογιάννης κ.ά.
 Η πλευρά Σαμαρά, πάντως, εκτός από την οργή της, θύμιζε πως μια ανάλογη κατηγορία που είχε εκτοξευθεί από τον δημοσιογράφο Γ. Μασσαβέτα κατά του τότε στελέχους της ΠΟΛ.ΑΝ, Γ. Συμπιλίδη, είχε πέσει στα δικαστήρια, όπου ο κ. Συμπιλίδης είχε δικαιωθεί.
