Μια ανθρώπινη τραγωδία είναι το εμφανές αποτέλεσμα του δεκαετούς εμπάργκο στο Ιράκ. Οι επιπτώσεις στον τομέα της Υγείας έχουν ως απολογισμό περίπου 140 νεκρά παιδιά την ημέρα. Ο Σαντάμ Χουσεΐν προχώρησε σε παύση πληρωμών των μισθών. Το λαθρεμπόριο πετρελαίου και πληθώρας ειδών -από κυβερνητικούς- διογκώνεται. Η διαφθορά έχει απλωθεί σε ολόκληρο τον κρατικό μηχανισμό. Οι αστυνομικοί επιβιώνουν από τις συλλήψεις (λαδώματα) και τροχαίες παραβάσεις, οι δάσκαλοι από κάποιο ιδιαίτερο στα παιδιά των λαθρεμπόρων. 
 Παρ' όλο που περιμένουν το δελτίο του ΟΗΕ για να φάνε, οι άνθρωποι στο Ιράκ τρέμουν, δεν μιλάνε. Προσπαθώντας να μιλήσουμε για τα αποτελέσματα του εμπάργκο κοιτάζουν γύρω τους φοβισμένα και κατεβάζουν το κεφάλι. Ρωτώντας για την «κυβέρνηση» Σαντάμ, αντιδρούν, δείχνοντας πως έχουν ανάγκη από έναν «πατερούλη». Ισως οι μοιρολατρικές, ισλαμιστικές επιρροές να μην τους επιτρέψουν την αμφισβήτηση, δείχνουν πως δεν σκέφτονται καν στο παραμικρό ότι μπορούν να έχουν διαφορετική άποψη από τον κυβερνήτη, που εδώ παραμένει ο απόλυτος Θεός, ο αυτοκράτορας. 
 Λένε πως ο Σαντάμ δεν εκτίθεται ποτέ σε κοινή θέα. Κανείς δεν τον είδε στη Βαγδάτη, έστω, να μετακινείται στον κεντρικό δρόμο. Εμφανίζεται την ημέρα της εθνικής γιορτής, στην πλατεία τελετών (διακοσμημένη με αψίδες από σφιγμένες γροθιές), χωρίς κανένας να ξέρει από πού...ξεφύτρωσε. Ούτε καν αναρωτιούνται.
 Εξηγούν πως στις ανισόπεδες διαβάσεις (που περνάμε κάτω από το έδαφος) όλο και
κάποιο παλάτι είναι κρυμμένο. Το ίδιο συμβαίνει και σε ορισμένα σημεία με τεράστιους, ψηλούς μαντρότοιχους και πίσω τους πυκνά φοινικόδαση. Στο κέντρο αυτών των εκτάσεων υπάρχει κάποιο παλάτι. Με δέκα ορόφους κάτω από τη γη. Που επικοινωνούν, μεταξύ τους, υπογείως. Φτάνοντας στη Βαβυλώνα, παρεμποδίζεται η φωτογράφιση στο παλάτι-φρούριο, που βρίσκεται αριστερά των τοιχών. Ακούγεται πως είναι ένα από τα «καταφύγια» του Σαντάμ.
 Από το αεροδρόμιο μέχρι το ξενοδοχείο και τους κεντρικούς δρόμους, ακόμα και τα καταστήματα βλέπουμε ολόκληρους τοίχους που καλύπτονται με το παρτρέτο του Σαντάμ. Είναι ζωγραφισμένο ή από γυαλιστερό ψηφιδωτό. 
 Μας είπαν εμπιστευτικά ότι το κεντρικό παλάτι (κυρίως κατοικία του Σαντάμ) βρίσκεται πολύ κοντά στο ξενοδοχείο μας, στην ακριβή και απομονωμένη γειτονιά,
κοντά στον ποταμό Τίγρη: «Αλλά κανείς δεν μπορεί να το δει. Χτίστηκε σε μεγάλη
απόσταση από το δρόμο. Και περιφρουρείται από έναν καλά εκπαιδευμένο, προσωπικό, ιδιωτικό στρατό. Κι αν δουν Eυρωπαίο, τον σκοτώνουν αμέσως...» (στο
 Παρατηρώντας τα άδεια πολυτελή σπίτια κι ένα μικρό παιδί καταλαβαίνει εύκολα ότι το εμπάργκο στη Βαγδάτη εξαφάνισε κατ' αρχάς την αστική τάξη (πούλησαν τα υπάρχοντά τους, κλείδωσαν τα σπίτια κι έφυγαν). Και δημιούργησε έντονες ταξικές διαφορές μεταξύ κυβερνητικών λαθρεμπόρων και πάμφτωχων Ιρακινών. Βλέπουμε το «Κολωνάκι» με τα πολυτελή καταστήματα (υπάρχει και το τελευταίο μοντέλο Rolex) αλλά και την αντίστοιχη Εκάλη με καινούργιες, τεράστιες, πολυτελείς βίλες, τις νέες Mercedes χιλιάδων...κυβικών. Στο Βabilon και το ξενοδοχείο Αλ Ρασίντ -που στην είσοδό του υποχρεώνεσαι να πατήσεις το ψηφιδωτό
πορτρέτο του Aμερικανού προέδρου Τζορτζ Μπους- το βράδυ το ουίσκι ρέει άφθονο και το γλέντι κρατάει μέχρι τις πρωινές ώρες. 
