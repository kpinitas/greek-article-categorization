 Με την ψυχολογία των επενδυτών να έχει φτάσει στο ναδίρ, τα προβλήματα της Σοφοκλέους να διαχέονται πλέον σε ολόκληρο τον κορμό της επιχειρηματικής και οικονομικής δραστηριότητας, αλλά και την αξιωματική αντιπολίτευση να πυροβολεί
τον...πιανίστα Γιάννο Παπαντωνίου, φορτώνοντάς του όλα τα δεινά, το ελληνικό χρηματιστήριο εισέρχεται (κακήν-κακώς) στον τελευταίο μήνα του έτους.
 Κι όμως, στις τέσσερις εβδομάδες περίπου που απομένουν μέχρι την ευρωπαϊκή ολοκλήρωση (1.1.2001) η Τράπεζα της Ελλάδος θα πρέπει να προχωρήσει τρεις φορές στη μείωση των τραπεζικών επιτοκίων -από 0, 50 έως 0, 75% κάθε φορά, αρχής
γενομένης από την ερχόμενη Τετάρτη-, οι εταιρείες Επενδύσεων και Αμοιβαίων Κεφαλαίων θα πρέπει να «μαρσάρουν», για να εγγράψουν όσο το δυνατόν μικρότερες
αρνητικές αποδόσεις και η ίδια η κυβέρνηση να επιδοθεί σε κούρσα ταχύτητας, για να είναι συνεπής με το χρονοδιάγραμμα των ιδιωτικοποιήσεων.
 Επιπλέον, στην ίδια ή κατά τι μακρύτερη χρονική περίοδο η Σοφοκλέους είναι υποχρεωμένη να φορέσει τα καλά της, για να υποδεχτεί τους επενδυτικούς «γαμπρούς» από όλη την οικουμένη, καθώς οι δείκτες της Morgan Stanle yθα καταληφθούν από ελληνικές μετοχές, που θα αποτελέσουν και τον επενδυτικό μπούσουλα για τα χαρτοφυλάκια των ώριμων αγορών.
 Υπό νορμάλ συνθήκες, έκαστος εκ των προαναφερόμενων λόγων και πολύ περισσότερο
όλοι μαζί θα στέκονταν ικανοί να «απογειώσουν» ακόμη και την πιο ιδιόρρυθμη χρηματιστηριακή αγορά σε ολόκληρο τον κόσμο. Στην αγορά της Αθήνας, ωστόσο, η συγκυρία αυτών των εξόχως θετικών παραγόντων διαγράφεται με μονοκονδυλιά, παράγοντες και τεχνικές αναλύσεις τοποθετούν στην περιοχή του...θαύματος το ενδεχόμενο να κλείσει ο δείκτης στο τέλος του έτους γύρω στις 3.700 με 3.800 μονάδες, επίπεδα σαφώς χαμηλότερα και αυτών που προέβλεπαν σαν Κασσάνδρες, μέχρι λίγες εβδομάδες πριν, διεθνείς επενδυτικοί οίκοι.
 Ασφαλώς και δεν πρόκειται να απαριθμήσουμε (σε τι άραγε θα ωφελούσε;) τη σωρεία λαθών και ολιγωριών από κρίνοντες και κρινόμενους, που οδήγησαν τη Σοφοκλέους σε αυτή τη θλιβερή και εξόχως κατηφορική πορεία που έχει βρεθεί σήμερα. Ωστόσο, το ελληνικό Xρηματιστήριο και οι χιλιάδες των επενδυτών που δοκιμάζονται άγρια, αξίζουν μια καλύτερη μοίρα από αυτή της υπερβολικής απαξίωσης των πάντων, με τίτλους εταιρειών λ.χ. να κατακρημνίζονται, ενώ αξίζουν καλύτερη τύχη, ή ακόμη θετικά γεγονότα να «καίγονται» και διαστρέφονται από τους κερδοσκόπους.
 Κατά κοινή ομολογία, η Σοφοκλέους έχει εισέλθει από καιρού «σε τυφλή στροφή, με σβησμένα τα φώτα ομίχλης και χαλασμένα τα φρένα». Στο χέρι όλων μας είναι να αντιστρέψουμε αυτή την αυτοκτονική πορεία μιας υγιέστατης τάξης χρηματιστηριακής αγοράς, πριν είναι πράγματι πολύ αργά για όλους... 
