Τ-Υ ΜΑΝ. ΔΡΑΚΟΥ Η ευτυχία στην Καισαριανή, σε τούτη την πτωχή πλην τίμια καμαρούλα μια σταλιά (με την απολύτως αξιόπιστη, όμως, ομάδα) του ελληνικού επαγγελματικού φούτμπολ, δεν έχει... τέλος: Ο Εθνικός Αστέρας (1-0 τον Αρη, 3.000 θεατές) έφτασε στο τέσσερα στα τέσσερα εντός έδρας φέτος και την άλλη εβδομάδα (υποδεχόμενος τον ΟΦΗ) πάει για το πέντε στα πέντε, την ώρα που οι Θεσσαλονικείς, ύστερα από το θεαματικό ξεκίνημα στην Εθνική Κατηγορία, τώρα έχουν φτάσει να μετράνε τρεις ήττες στα τελευταία τέσσερα παιχνίδια. Φοβισμένοι Το πρώτο ημίχρονο το είχε σφραγίσει η ισορροπία του φόβου. Των γηπεδούχων για το 0-1, των φιλοξενούμενων για το 1-0. Τα στενά μαρκαρίσματα, η γενικότερη (πολύ καλή) αμυντική οργάνωση και των μεν και των δε, έκαναν τους χώρους να φαίνονται απελπιστικά περιορισμένοι. Οπότε η κυκλοφορία της μπάλας και η ανάπτυξη του παιχνιδιού πάνω στο γλιστερό τερέν, ήταν αδύνατο να γίνει σε τέμπο γρήγορο. Κατσιαρός (μαν του μαν στον Μπεναλί) και Κολτσίδας (στον Κοντόπουλο) απέκοψαν τους δύο προωθημένους από την υπόλοιπη ομάδα κι είναι χαρακτηριστικό ότι ο Κατεργιαννάκης ενοχλήθηκε... ελαφρώς μονάχα σε μακρινό σουτ του Κοντόπουλου (27', μπλόκαρε), σε φάση όπου ο Κατσιαρός έδειξε στιγμιαία αδυναμία να σταματήσει την πάσα στον κενό χώρο. Ο Αρης πάλι, δίχως το μακρινό σουτ ή τη σωστή ανάπτυξη από τα άκρα, απείλησε μόνο στο 18' με την προβολή-σουτ του Χαριστέα (ψηλά) που ευνοήθηκε και πήρε την μπάλα από κόντρες στα σώματα αμυνομένων. Παιχνίδι αντεπιθέσεων με τον βαρύ Κυπαρίσση κι όχι με τον ταχύ Αγαθοκλέους στην κορυφή της επίθεσης (εκ των πραγμάτων) δεν έβγαινε. Τη δε μοναδική φορά που ο Ναγκόλι πέρασε ωραία κάθετη πάσα, ο Κυπαρίσσης ανεκόπη με λανθασμένη υπόδειξη για οφσάιντ (30').  Στο β' μέρος, η αναμέτρηση (όσο κυλούσε ο χρόνος) όλο και πιο πολύ έδειχνε τυπική ιστορία του ενός γκολ. Ο Μπάμπης Τεννές το «ζήτησε» με την είσοδο του Μάριου Αγαθοκλέους στο 58', ο Κύπριος προς στιγμήν πράγματι έφερε μικροαναταραχή στην αμυντική ισορροπία του αντιπάλου (με αποτέλεσμα ο Λιβαθηνός να αντικαταστήσει τον Κικιδάκη με τον Μποταΐτη), ωστόσο πέραν τούτου η μοναδική προσφορά του στο παιχνίδι ήταν το... θέατρο για πέναλτι στο 69' (βουτιά μπρος στο απλωμένο πόδι του Πάβλοβιτς), ενέργεια που δεν παρέσυρε στο λάθος τον εξ Ηπείρου ρέφερι Μπριάκο. Πρωτοβουλία Ο Αρης, με τη γενικότερη αναδιάταξη των προσώπων μετά την αλλαγή (έξω ο Μπα που ήταν σε κακή βραδιά και ταλαιπωρήθηκε από τον εξαιρετικό Κώστα Παπαδόπουλο, λίγο πιο πίσω και δεξιά ο Χαριστέας), αλλά και με την έφεση του Ναγκόλι να ζητήσει περισσότερο την μπάλα και να αναλάβει πιο πολλές πρωτοβουλίες, φάνηκε να ανεβαίνει. Μα, φάση ουσίας κοντά στον Κιούρκο (αντικαταστάτη του Σιρονβάλ την ύστατη ώρα) δεν έβγαλε ποτέ. Ακριβώς τότε, αντιθέτως, δηλαδή με την άνοδο του Αρη, ο Εθνικός Αστέρας έγινε... πιο επικίνδυνος!  Στο 61', σε αντεπίθεση, ο Τέσοβιτς με την απλούστερη των κινήσεων έβγαλε την πάσα για την κλασική, πιο ξεκάθαρη κι από την περίπτωση του γκολ, ευκαιρία του αγώνα: Μπαλιά στον κενό χώρο που εξουδετέρωσε την ευθεία της οπισθοφυλακής, ο Κοντόπουλος τετ α τετ με τον Κατεργιαννάκη, συρτό δυνατό σουτ στο πόδι του γκολκίπερ των ηττηθέντων. Δώδεκα λεπτά αργότερα, στο 73', έμελλε να επιβεβαιωθεί η περί το ένα γκολ (που θα δημιουργούσε όλη την απόσταση ανάμεσα στη χαρά του νικητή και στη λύπη του άλλου) εκτίμηση.
