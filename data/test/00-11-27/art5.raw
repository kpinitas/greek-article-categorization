«Το 95% των δημοπρασιών στο Λονδίνο γίνονται ακόμα κι από τους μεγαλύτερους οίκους δημοπρασιών χωρίς νόμιμα παραστατικά, ενώ οι Αγγλία, Ελβετία, Ολλανδία και ΗΠΑ δεν έχουν κυρώσει τις διεθνείς συμβάσεις για την παράνομη διακίνηση έργων τέχνης». Σ' αυτά συμπεριλαμβάνονται βέβαια και οι αρχαιότητες, εξ ου και
οι καταγγελίες της αρχαιολόγου Μάγιας Κόμβου στην, ενταγμένη στις εργασίες του
4ου Συνεδρίου του Συλλόγου Ελλήνων Αρχαιολόγων, ομιλία της το Σάββατο για την αρχαιοκαπηλία.
 Κατά την κ. Κόμβου, η αρχαιοκαπηλία σήμερα αφορά κυρίως προϊόντα λαθρανασκαφών
 (καθώς έχουν σταματήσει οι κλοπές μουσείων), παρ' ότι οι λαθρανασκαφείς παίρνουν τελικά ψίχουλα, σε σχέση με το 98% των εσόδων που εισπράττουν όσοι αναλαμβάνουν το ρόλο του «ενδιάμεσου» για την πώληση αρχαιοτήτων. Χαρακτηριστικό παράδειγμα είναι ο κρατήρας του Ευφρονίου που από τον λαθρανασκαφέα είχε πωληθεί έναντι 8.800 δολαρίων και αργότερα τον αγόρασε το Μητροπολιτικό Μουσείο από τον ενδιάμεσο έναντι 1 εκατ. δολαρίων. Στο «τεράστιο
έγκλημα της αρχαιοκαπηλίας που φτάνει μέχρι την καταπάτηση των ανθρωπίνων δικαιωμάτων καθώς "κλέβει" την ταυτότητα των λαών», ρόλο παίζουν εσχάτως και οι δημοπρασίες που διοργανώνονται στο Ιντερνετ. Γι' αυτό και η Κόμβου θεωρεί απαραίτητη την παρακολούθηση όλων των δημοπρασιών, συμβατικών και μη, και τη δημιουργία ηλεκτρονικού αρχείου. 
 Αίσθηση προκάλεσε χθες, τελευταία ημέρα των εργασιών του συνεδρίου, και η ομιλία του πρώην προέδρου του Συμβουλίου της Επικρατείας Μ. Δεκλερή για τη βιώσιμη χωροταξία και ανάπτυξη. Ως τέτοια θεωρεί «εκείνη που δεν υποβαθμίζει το φυσικό, πολιτιστικό και κοινωνικό κεφάλαιο της χώρας». Η αρχή αυτή δεν εξυπηρετείται όταν η χωροταξία αφορά ένα αυτόνομο υπουργείο, συνεπώς «δεν επιτρέπεται ούτε η ένσταση από τον μη αρμόδιο, ούτε ο συγκερασμός προτάσεων».
 Kατά τον ίδιο, καλό θα ήταν βεβαίως η προστασία του πολιτιστικού κεφαλαίου της
χώρας να συμβαδίζει πάντοτε με την προστασία του φυσικού περιβάλλοντος. Σε περίπτωση σύγκρουσης όμως και εφ' όσον το πολιτιστικό κεφάλαιο αφορά κάτι αναντικατάστατο και εξαιρετικά σημαντικό, προέχει της προστασίας του φυσικού περιβάλλοντος.
 Απαντώντας σε ερώτηση σχετική με την σχέση πολιτικής και επιστήμης, ο κ. Δεκλερής τόνισε πως «όποιος λαμβάνει την τελική απόφαση δεν μπορεί παρά να ενεργεί κατά τις υποδείξεις των επιστημόνων» και πώς «ο υπουργός είναι για να αναλαμβάνει την πολιτική ευθύνη. Οι λύσεις όμως ανήκουν στους ειδήμονες». «Αρτιο» θεωρεί ο ίδιος το άρθρο 24 (για τα μνημεία και το περιβάλλον τους) του
Συντάγματος, κρίνοντας ότι «δεν υπάρχουν λόγοι για την τροποποίησή του κι αν υπάρχουν είναι εκ του πονηρού».
 Εκ των ομιλητών στο συνέδριο και ο καθηγητής Δ. Παντερμαλής, ο οποίος μιλώντας
για τη σχέση «αρχαιολογίας και πολιτικής» τόνισε πώς «ευτυχώς στην Ελλάδα έχουμε ξεπεράσει το πρόβλημα του παραδοσιακού εθνικισμού». Η άλλη όψη του νομίσματος είναι κατά το παράδειγμα που ανέφερε, στα Καρπάθια ευρήματα της εποχής του χαλκού με ενιαία κεραμική, ευρήματα που διεκδίκησαν η Ρουμανία, η Σλοβακία και η Ουγγαρία, «χωρίζοντας τον πολιτισμό στα τρία». 
 Τη «μουσειολογική ερμηνεία των υλικών» θεωρεί απαραίτητη ο διευθυντής του Βυζαντινού Μουσείου Δ. Κωνστάντιος. Στη δική του ομιλία για την «Πρόκληση των Μουσείων στις αρχές του 21ου αιώνα», αναφέρθηκε ιδιαίτερα σ' αυτού του τύπου την ερμηνεία ως μέσο απαραίτητο για τη μετατροπή του θεατή σε συμμέτοχο.
