 Το ήθελε περισσότερο ο Ιωνικός το παιχνίδι και το πήρε με...συνοπτικές διαδικασίες. Μέσα σε ένα τρίλεπτο στα μέσα του πρώτου ημιχρόνου οι κυανόλευκοι πέτυχαν δύο γκολ, κέρδισαν 2-0 τον Πανιώνιο, ο οποίος όχι μόνο δέχθηκε το μοιραίο από τα πρώτα λεπτά, αλλά δεν έκανε και το παραμικρό να αλλάξει την κατάσταση. Οι κυανέρυθροι συνεχίζουν να απογοητεύουν στο πρωτάθλημα, σε αντίθεση με τον Ιωνικό, που πλασαρίστηκε στην πρώτη εφτάδα της βαθμολογίας και μπορεί ο Ολεγκ Μπλαχίν και οι ποδοσφαιριστές του να κάνουν όνειρα για κάτι καλύτερο στη διοργάνωση.
 Ο Ιωνικός από πολύ νωρίς πήρε την πρωτοβουλία των κινήσεων, έκλεισε τον Πανιώνιο στην περιοχή του και προσπάθησε να φτάσει σε ένα γρήγορο γκολ, το οποίο ήλθε με τη συμπλήρωση του πρώτου τέταρτου του αγώνα.
 Στην πρώτη σοβαρή επίσκεψη του Ιωνικού στην εστία του Πουρλιοτόπουλου οι κυανόλευκοι ευτύχησαν να προηγηθούν στο σκορ. Ο Αφάς στο 14' εκτέλεσε κόρνερ και ο Μπρούστερ με κεφαλιά από τη μικρή περιοχή πέτυχε το 1-0.
 Τρία λεπτά αργότερα, στο 17', ο Ιωνικός έκανε το 2-0 με ατομική προσπάθεια και δυνατό σουτ του Μιχάλη Βλάχου έξω από τη μεγάλη περιοχή.
 Οι κυανόλευκοι επεδίωξαν να φτάσουν σε ένα τρίτο γκολ στο πρώτο ημίχρονο, αλλά οι προσπάθειές τους αποδείχθηκαν άκαρπες, καθώς η ομάδα της Νέας Σμύρνης έκλεισε τους διαδρόμους προς την εστία του Πουρλιοτόπουλου. Ο Ζόραν Φιλίποβιτς στο 23' προσπάθησε να αλλάξει τις ισορροπίες στη μεσαία γραμμή με την έλευση στον αγωνιστικό χώρο του Δερμιτζόγλου αντί του Ευθυμιάδη, αλλά το μόνο που κατόρθωσε ήταν να κρατήσει το σκορ στο 2-0. Ο Ιωνικός υπερίσχυσε στο α' ημίχρονο με τους Κομπαγιάσι, Βιλανάκη και δεν επέτρεψε στους φιλοξενούμενους να αμφισβητήσουν ποιος είναι το αφεντικό στο γήπεδο.
 Ο Πανιώνιος μετά το 35' ανέβασε το ρυθμό του, δημιούργησε τις προϋποθέσεις για ένα γκολ και έφτασε πολύ κοντά στο 45', όταν ο Γιοβάνοβιτς πραγματοποίησε τη σέντρα, ο Ρόμπερτς έπιασε την κεφαλιά, αλλά απέκρουσε ο Στρακόσια.
 Στο ίδιο μοτίβο κινήθηκε το παιχνίδι και στο δεύτερο ημίχρονο. Ο Ιωνικός είχε τον πλήρη έλεγχο του αγώνα και ο Πανιώνιος προσπαθούσε σε κάποια νεκρά διαστήματα των γηπεδούχων να απειλήσει την εστία του Στρακόσια. Ο Ολεγκ Μπλαχίν φρόντισε οι κυανόλευκοι να κυριαρχήσουν στη μεσαία γραμμή και η ανάπτυξη του παιχνιδιού επιτεύχθηκε κυρίως από τη δεξιά πλευρά με τις πλαγιοκοπήσεις του Μουτσοντρίγκο. Ο Κομπαγιάσι έδινε το ρυθμό στα χαφ, ενώ οι Μικές, Ξανθόπουλος εξαφάνισαν τον Ρόμπερτς, ο οποίος είχε μόνο μία καλή στιγμή στον αγώνα.
 Από πλευράς Πανιωνίου μόνον ένας πρώην παίκτης του Ιωνικού, ο Κλάεβιτς, ήταν αυτός που ξεχώρισε και έδωσε πολλές λύσεις στην άμυνα των κυανέρυθρων, ενώ έβγαλε αρκετές φορές σε θέση οφσάιντ τους επιθετικούς των γηπεδούχων. Ο Πανιώνιος έδειξε ανέτοιμος και είναι σίγουρο ότι δεν είχε τις λύσεις στο παιχνίδι για να ανατρέψει την εις βάρος του κατάσταση, αλλά ούτε οι παίκτες του τα ψυχικά αποθέματα που απαιτούνταν στην επανάληψη. Χαρακτηριστικό είναι το γεγονός ότι σε ολόκληρο το 90λεπτο οι κυανέρυθροι είχαν μόνο μία καλή στιγμή μπροστά από την εστία του Φώτη Στρακόσια, ο οποίος πέρασε ένα εύκολο απόγευμα στη Νεάπολη.
 Στο 72' ο Παλαμάρας έκανε λάθος γύρισμα, μπήκε στην πορεία της μπάλας ο Μπρούστερ, ο οποίος πραγματοποίησε το σουτ και η μπάλα πέρασε άουτ. Ο Αφάς στο 78' πάσαρε στον Κουρμπέλο, ο οποίος σούταρε από καλή θέση, αλλά η μπάλα βγήκε ελάχιστα άουτ από τα δοκάρια του Πουρλιοτόπουλου.
 Ο διαιτητής του αγώνα Νίκος Αγγελάκης, ο οποίος τα πήγε περίφημα στο παιχνίδι, έπαθε τράβηγμα στο δικέφαλο στο 79', το ματς διεκόπη για δύο λεπτά, του δόθηκαν οι πρώτες βοήθειες, αλλά συνέχισε κουτσαίνοντας, αν και ο Δαμιανός (4ος βοηθός) ήταν έτοιμος να μπει στον αγωνιστικό χώρο.
