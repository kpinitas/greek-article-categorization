Σε εντοπισμό των φορολογουμένων που δηλώνουν τα τελευταία χρόνια ψευδή στοιχεία
προστατευόμενων μελών (παιδιά, γονείς και γενικώς συγγενείς μέχρι τρίτου βαθμού με αναπηρία), προκειμένου να επωφεληθούν των εκπτώσεων φόρου, προχωρεί από το νέο έτος το υπουργείο Οικονομικών.
 Σύμφωνα με πληροφορίες, η Γενική Γραμματεία Πληροφορικών Συστημάτων του υπουργείου θα ελέγξει τις δηλώσεις φορολογίας εισοδήματος των τελευταίων ετών,
για να εντοπίσει αν οι δηλωθέντες ως προστατευόμενα μέλη όντως υπάρχουν και βέβαια αν πληρούν τις προϋποθέσεις που προβλέπει ο νόμος. Αρμόδιος παράγοντας του υπουργείου Οικονομικών επισήμανε στην «Ε» ότι υπάρχουν ενδείξεις για περιπτώσεις φορολογουμένων που αναγράφουν ονόματα παιδιών χωρίς καν να έχουν ή
συγγενών με εισόδημα κατά πολύ υψηλότερο του προβλεπόμενου ορίου ή γονέων που φιλοξενούν, αλλά τυγχάνει να είναι οικονομικά ανεξάρτητοι.
 Τα πρόσωπα που θεωρείται ότι βαρύνουν τον φορολογούμενο -εκτός από τη σύζυγό του- είναι: 
  Ανήλικα άγαμα τέκνα ή ενήλικα άγαμα τέκνα που σπουδάζουν μέχρι 25 ετών ή άγαμα τέκνα που υπηρετούν τη στρατιωτική θητεία τους.
  Αγαμα ή διαζευγμένα ή σε κατάσταση χηρείας παιδιά, εφ' όσον έχουν αναπηρία 67% και πάνω από διανοητική καθυστέρηση ή φυσική αναπηρία.
  Αδελφοί και αδελφές, που είναι άγαμοι ή διαζευγμένοι ή σε χηρεία, με αναπηρία 67% και πάνω από διανοητική καθυστέρηση ή φυσική αναπηρία.
  Ανήλικοι ορφανοί, με συγγένεια μέχρι τρίτου βαθμού.
  Νεφροπαθείς που τελούν υπό αιμοκάθαρση ή περιτοναϊκή κάθαρση ή έχουν κάνει μεταμόσχευση νεφρού, καθώς και όσοι πάσχουν από μεσογειακή, δρεπανοκυτταρική και μικροδρεπανοκυτταρική αναιμία και κάνουν μεταγγίσεις αίματος. 
 Και στις έξι προηγούμενες περιπτώσεις, τα πρόσωπα αυτά θεωρείται ότι βαρύνουν τον φορολογούμενο ή τη σύζυγό του εφ' όσον συνοικούν μαζί τους και το ετήσιο φορολογούμενο ή απαλλασσόμενο εισόδημά τους είναι μέχρι 300.000 δρχ. ή μέχρι 600.000 δρχ. αν είναι ανάπηροι. 
 Η αναγραφή προστατευόμενου μέλους συνεπάγεται σημαντική έκπτωση φόρου στην περίπτωση των παιδιών ή δαπάνης από το φορολογητέο εισόδημα ύψους 650.000 δρχ.
-και μάλιστα άνευ δικαιολογητικών, για τους ανάπηρους συγγενείς. 
 Σύμφωνα με τη φορολογική νομοθεσία, όσοι εντοπιστούν να έχουν δηλώσει ψευδή στοιχεία αντιμετωπίζουν: 
  Αυτοτελές πρόστιμο από 40.000 δρχ. έως 400.000 δρχ. (σ.σ. το ύψος αυτού καθορίζεται από τον έφορο) κατά παράβαση.
  Πρόσθετο φόρο σε ποσοστό 3% επί του φόρου, την πληρωμή οποίου θα απέφευγε ο υπόχρεος λόγω ανακριβούς δήλωσης, ανά μήνα καθυστέρησης από τη λήξη της προθεσμίας υποβολής της.
 Οι έλεγχοι στις δηλώσεις φορολογίας εισοδήματος των τελευταίων ετών για τα προστατευόμενα μέλη είναι το πρώτο βήμα, αφού σύμφωνα με πληροφορίες η πολιτική ηγεσία του υπουργείου Οικονομικών έχει ήδη κάνει αποδεκτή πρόταση απόδοσης Αριθμού Φορολογικού Μητρώου σε κάθε Ελληνα. Δηλαδή, με τη γέννηση ενός παιδιού θα του αποδίδεται ΑΦΜ, τον οποίο θα έχει σε όλη τη ζωή του, όπως άλλωστε έγινε πρόσφατα και με τις συζύγους, ανεξαρτήτως από το αν έχει περιουσία ή όχι. Η απόδοση ΑΦΜ σε κάθε νεογέννητο προβλέπεται να υλοποιηθεί έπειτα από τρία ή τέσσερα χρόνια, με την πλήρη λειτουργία του μηχανογραφικού συστήματος Taxis σε όλη τη χώρα.
