 Ο Νίκος Ιορδανίδης ήταν ο μεγάλος πρωταγωνιστής στο χθεσινό 5-3 του ΟΦΗ κόντρα στον Αθηναϊκό, που ήταν και η πρώτη φετινή νίκη της ομάδας του Ηρακλείου.
 Με τα δικά του γκολ και... αυτογκόλ διαμορφώθηκε στο μεγαλύτερο βαθμό το τελικό αποτέλεσμα, καθώς ο ίδιος προσπαθεί και πάλι, τώρα, με την απουσία του Ρόναλντ Γκόμεζ, του τραυματισμένου Κοσταρικανού φορ, να... κλέψει μια θέση στην ενδεκάδα. Αλλωστε, είναι μόλις 20 κι έχει τονίσει πάρα πολλές φορές ότι δεν σκοπεύει να πεθάνει ταλέντο.
 Ξεχασμένος για περίπου ενάμιση χρόνο μεταξύ πάγκου και εξέδρας, προσπάθησε πάρα πολύ, μπέρδεψε λίγο και... τα τέρματα, αλλά στο τέλος τα κατάφερε, αφού πέτυχε δύο γκολ, ένα αυτογκόλ και πήρε το πέναλτι. Mε αυτό ο ΟΦΗ σφράγισε τη νίκη του σημειώνοντας με τον Διγκόζη το 5ο γκολ, που έδιωξε και το άγχος από τον κόσμο.
 Ηταν ένα παιχνίδι ανοιχτό, με τον ΟΦΗ κυρίαρχο, αλλά ανασφαλή, να περνάει συνέχεια μπροστά στο σκορ, αλλά να μην καταφέρνει να διατηρήσει τη διαφορά ασφαλείας που θα του έδινε και την άνεση να παίξει λίγη μπάλα.
 Στο πρώτο ημίχρονο, παρά τη διάθεση των παικτών, η ομάδα του Αρη Βασιλείου, με το μυαλό στο θέμα Γκέραρντ, που «τρώει τις σάρκες» της ομάδας τον τελευταίο καιρό, δεν κατάφερε να κυριαρχήσει. Και το χειρότερο είναι πως αν και προηγήθηκε δύο φορές, δεν μπόρεσε να κρατήσει το προβάδισμα ως τις καθυστερήσεις στο 
 Οι Ηρακλειώτες έβαλαν το πρώτο γκολ στο 1ο μόλις λεπτό. Πριν καλά καλά ζεσταθούν δηλαδή οι παίκτες, η σέντρα σουτ του Σταυρακάκη βρήκε το δοκάρι την επιστροφή σούταρε ο Μουνιόζ, η μπάλα βρήκε σε σώμα αντιπάλου και πήγε δίχτυα... 1-0.
 Πριν καταφέρουν να χαρούν για λίγο οι γηπεδούχοι, ήρθε η ισοφάριση. Στο 3' ο Παπανδρέου συνδυάστηκε με τον Ετουσέ, αυτός έδωσε στον Ζαβαντία κι εκείνος με σουτ στην κάτω γωνία του τερματοφύλακα Μπεκιάι... 1-1.
 Ο ΟΦΗ προηγήθηκε ξανά στο 38'. Τότε από μπαλιά του Νίκου Νιόπλια, ο Ιορδανίδης πρόλαβε τους αντίπαλους αμυντικούς και με πλασέ... 2-1.
 Αλλά... σαν να μην ένιωθε και τόσο καλά ο ίδιος παίκτης, ο Ιορδανίδης, στις καθυστερήσεις του πρώτου ημιχρόνου από κόρνερ του Ζαβαντία... μπέρδεψε τις εστίες και με... καρφωτή κεφαλιά, από εκείνες που τις λέμε... άχαστες, κατάφερε με καραμπινάτο αυτογκόλ να ισοφαρίσει για λογαριασμό του... Αθηναϊκού 2-2! 
 Με το ξεκίνημα του δευτέρου ημιχρόνου ο ΟΦΗ πήγε τα δύσκολα να τα κάνει... εύκολα. Ηταν στο 50', όταν ο Μάουρο έστειλε σέντρα ακριβείας από δεξιά και ο Ιορδανίδης πάλι... 3-2.
 Δύο λεπτά αργότερα (52') οι Ηρακλειώτες πήγαν πάλι να ξεφύγουν. Ο Νιόπλιας έκανε μπαλιά ακριβείας μπροστά και ο Μάουρο το 4-2.
 Ομως ο Αθηναϊκός ήταν αποφασισμένος να τα δώσει όλα και ό,τι βγει. Χρησιμοποίησε μάλιστα έναν παλιό παίκτη του ΟΦΗ για να ξαναμπεί στο παιχνίδι. Και πραγματικά, ο Μίτιτς ήταν αυτός που από μπαλιά του Ζαφειράκη πέτυχε στο 57' το 4-3.
 Μα στο 80' τέλειωσαν οι αμφισβητήσεις. Πάλι ο Ιορδανίδης ήταν ο πρωταγωνιστής. Αυτόν ανέτρεψε ο Σφακιανάκης, σφύριξε ο διαιτητής το πέναλτι και ο Διγκόζης... 5-3.
 Ηταν ένα παιχνίδι γεμάτο συγκινήσεις, στο οποίο η ανωτερότητα του ΟΦΗ ήταν φανερή, αλλά, σαν κάτι να έδενε τα πόδια των παικτών, δεν μπόρεσε να «μεταφραστεί» σε μια μεγάλη σε σκορ νίκη.
 Γι' αυτό και οι οπαδοί μπορεί να είχαν τα δικά τους προβλήματα με τα όσα γίνονται τις τελευταίες μέρες στην ομάδα, αλλά ενθάρρυναν τους ποδοσφαιριστές όσο περισσότερο μπορούσαν την ώρα που έβριζαν τον προπονητή.
 Ο ίδιος ο Αρης Βασιλείου δεν θέλησε να σχολιάσει στο τέλος τα όσα έγιναν στην εξέδρα. «Εγώ δεν θα σταθώ σ' αυτά. Θέλω στην ομάδα ηρεμία και τίποτ' άλλο», είπε.
 Και για το παιχνίδι: «Αν θέλουμε να έχει συνέχεια η νίκη, πρέπει να κάνουμε κάτι καλό στους δύο εκτός έδρας αγώνες με τον Εθνικό Αστέρα και τον Ιωνικό».
 Οσο για τον Τάσο Χατζηαγγελή, τον προπονητή του Αθηναϊκού, εκείνος στάθηκε στη μεγάλη ευκαιρία που είχε η ομάδα του να πάρει αποτέλεσμα, αλλά την έχασε: «Οταν πετυχαίνεις εκτός έδρας τρία γκολ και δεν νικάς, τότε είσαι άξιος της τύχης σου».
