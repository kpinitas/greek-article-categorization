 Τι κι αν ο καιρός ήταν λαμπρός, τι κι αν στο φετινό γιορτασμό του Γοργοπόταμου ήταν ο αρχηγός της Ν.Δ., ο κόσμος ήταν λιγοστός.
 Γοργοπόταμος χωρίς το ΚΚΕ δεν γίνεται, απαντούν οι εκπρόσωποι της ΠΕΑΕΑ! 
 Πραγματικά χθες, σε αντίθεση με άλλες περιοχές της χώρας, εκεί ψηλά στο λόφο του Γοργοποτάμου, απέναντι από το ιστορικό γεφύρι που ανατινάχθηκε ξημερώματα της 25 Νοεμβρίου του 1942, ο ήλιος ήταν σχεδόν καυτός, στην εξέδρα των επισήμων ο πρόεδρος της Ν.Δ. Κώστας Καραμανλής, οι βουλευτές του από τη Φθιώτιδα και την Ευρυτανία, δίπλα ο υπουργός Ναυτιλίας Χρήστος Παπουτσής, ως εκπρόσωπος της κυβέρνησης, μαζί με τους τοπικούς βουλευτές του ΠAΣΟK και τον α' αντιπρόεδρο της Βουλής Κώστα Γείτονα, τον πρεσβευτή της Μ. Βρετανίας Ντέιβιντ Μάντεν, τους εκπροσώπους του ΣΥΝ, του ΔΗΚΚΙ, ο περιφερειάρχης, οι νομάρχες της περιοχής κ.ά.
 Αλλες χρονιές τη θέση του εκπροσώπου της κυβέρνησης είχε σχεδόν μόνιμα ο Ευάγγελος Γιαννόπουλος, όντας υπουργός, φέτος η απουσία του ήταν αισθητή, αλλά
και ευνόητη, «δεύτερος ρόλος στον Γιαννόπουλο δεν ταιριάζει», σχολίασε ο πρώην
δήμαρχος της δυτικής Φθιώτιδας και προσωπικός φίλος του πρώην υπουργού Δικαιοσύνης.
 Στην φετινή 58η επέτειο χαιρετισμούς απηύθυναν ο δήμαρχος Γοργοποτάμου Παναγιώτης Σπάθουλας, ο οποίος δήλωσε ότι του χρόνου ο χώρος θα έχει αναμορφωθεί με τα 200 περίπου εκαταμμύρια δραχμές που εγκρίθηκαν για την ανάπλαση του σημείου που γίνεται ο γιορτασμός και με την ανέγερση μνημείου που
 Ομως και φέτος, όπως εδώ και αρκετά χρόνια, ο γιορτασμός είναι διπλός, αφού την άλλη Κυριακή θα ξαναγιορταστεί από το ΚΚΕ και τους αντιστασιακούς της ΠΕΑΕΑ.
 Ο υπουργός Ναυτιλίας τόνισε ότι «η εκδήλωση του Γοργοποτάμου δεν μπορεί να χαρακτηριστεί γιορτασμός, γιατί εκεί έπεσαν νεκροί, αλλά και ούτε μνημόσυνο, γιατί δεν ταιριάζουν θρήνοι στους ήρωες. Ο Γοργοπόταμος, τόνισε ο κ. Παπουτσής, είναι μέρα μνήμης για κείνους που αγωνίστηκαν είτε έπεσαν για την πατρίδα».
 Ο πρόεδρος της Ν.Δ., που όπως ο ίδιος υπογράμμισε μίλησε χωρίς κείμενο, γιατί ήθελε να μιλήσει από καρδιάς, τόνισε ότι «σήμερα δεν υπάρχουν εθνικόφρονες και
μιάσματα, δεν υπάρχουν δεξιοί και αριστεροί, υπάρχουν Ελληνες που τιμούν τους ήρωές τους και ακολουθούν τα χνάρια των προγόνων τους. Βαδίζουμε, είπε, στη νέα δεκαετία με το βλέμμα στραμμένο στο μέλλον και όλοι οραματιζόμαστε ένα μέλλον απαλλαγμένο από διακρίσεις, με ίσες ευκαιρίες για όλους τους πολίτες»...
 Αποχωρώντας ο κ. Καραμανλής αρνήθηκε να κάνει οποιαδήποτε δήλωση κι έφυγε για την Αθήνα.
