Καμιά κίνηση συμβιβασμού με τον έκπτωτο βασιλιά δεν πρόκειται να κάνει η κυβέρνηση μετά την απόφαση του Ευρωπαϊκού Δικαστηρίου που τον δικαίωσε.
 Κυβερνητικές πηγές έλεγαν ότι «υπάρχει χρόνος» για να καθοριστεί η τακτική του
ελληνικού κράτους, καθώς το δικαστήριο αναμένεται να πάρει την οριστική απόφασή του για το ύψος της αποζημίωσης του Τέως μετά την παρέλευση ενός εξαμήνου. Κατά βάθος η κυβέρνηση προσδοκά να είναι σχετικά χαμηλή η αποζημίωση
που θα επιδικαστεί, ώστε συμψηφιζόμενη με όσα οφείλει ο μονάρχης από φόρους να
οδηγήσει σε «θετικό αποτέλεσμα» για το ελληνικό Δημόσιο. Και ως τέτοιο αποτέλεσμα θα μπορούσε να είναι η μη καταβολή αποζημίωσης ή η καταβολή ενός μικρού ποσού.
 Στο μεταξύ, από τη Θεσσαλονίκη ο E. Bενιζέλος επανέλαβε ότι ο νόμος του '94 ήταν η πλέον ορθή επιλογή, ενώ στον αντίποδα ο AκηςTσοχατζόπουλος έκανε μια δήλωση της οποίας το πνεύμα σε γενικές γραμμές είναι «χάσαμε και θα πληρώσουμε».
 «Δεν υπάρχει κανένα απολύτως θέμα με τον κ. Σταθόπουλο», έσπευσε να διευκρινίσει ο Ευάγγελος Βενιζέλος, ο οποίος μίλησε τηλεφωνικά το Σάββατο με τον υπουργό Δικαιοσύνης, σχετικά με την υπόθεση της «βασιλικής περιουσίας», και αμέσως μετά εξήγησε στους δημοσιογράφους: «Ορισμένες φορές, όταν εκφραζόμαστε μέσα στα πολιτικά συμφραζόμενα μπορεί να δημιουργηθούν παρεξηγήσεις, ενώ αυτά που λέμε δεν είναι παρεξηγήσιμα εάν τα δούμε μέσα στα συμφραζόμενα επιστημονικά, νομικά ή δικανικά». Εξάλλου, υπενθύμισε, «εγώ είμαι
αυτός που πρότεινα τον κ. Σταθόπουλο ως μέλος της ομάδας των νομικών υπερασπιστών της ρύθμισης του 1994 στο Στρασβούργο». 
 Ο υπουργός Πολιτισμού απάντησε στους βουλευτές της Ν.Δ. που έθεσαν ζήτημα προηγούμενης ενημέρωσης του Προέδρου της Δημοκρατίας για τα νομοσχέδια που καταθέτει στη Βουλή η κυβέρνηση. Ο Πρόεδρος της Δημοκρατίας ούτε ενημερώνεται ούτε πρέπει τυπικά να ενημερώνεται για το περιεχόμενο των νομοσχεδίων πριν από
την κατάθεσή τους, είπε και σχολίασε πως η ενημέρωση που είχε κάνει ο Ανδρέας Παπανδρέου στον τότε Πρόεδρο της Δημοκρατίας Κωνσταντίνο Καραμανλή, για το νομοσχέδιο του 1994, ήταν μια πολιτική πρωτοβουλία του Παπανδρέου. H ενημέρωση
του Καραμανλή είχε πολιτικό χαρακτήρα και κάτι υποδήλωνε πολιτικά.
 Ο κ. Βενιζέλος επισήμανε ότι η χούντα είχε προχωρήσει σε αναγκαστική απαλλοτρίωση της βασιλικής περιουσίας το 1973 και είχε προβλέψει τότε μια αποζημίωση ύψους 175.000.000 δραχμών, την οποία ουδέποτε ανέλαβε ο έκπτωτος βασιλιάς. Για τη ρύθμιση του 1992 από την κυβέρνηση Μητσοτάκη είπε ότι ήταν αντισυνταγματική και χαρακτήρισε το νόμο της κυβέρνησης ΠΑΣΟΚ του 1994 ως την πλέον ορθή, ιστορικά και συνταγματικά, επιλογή, με το εξής επιχείρημα: «Πρέπει
να αντιληφθούν όλοι ότι δεν υπήρχε τρίτη εκδοχή. Ή θα δεχόμασταν ότι η βασιλική περιουσία -ή έστω ένα μέρος της- είναι ιδιωτική περιουσία και άρα η απαλλοτρίωσή της προϋποθέτει την καταβολή προηγουμένως πλήρους αποζημίωσης -κατά το άρθρο 17 του Συντάγματος- ή θα δεχόμασταν ότι είναι ήδη απαλλοτριωμένη, πριν από το 1974, δεν είναι ιδιωτική και άρα δεν απαιτείται πλήρης αποζημίωση. Η κυβέρνηση του ΠΑΣΟΚ έκανε τη δεύτερη επιλογή που κρίθηκε απολύτως σύμφωνη με το Σύνταγμα από τα ανώτατα δικαστήρια».
 Ο ίδιος χαρακτήρισε προτάσεις αυτοεξευτελισμού του δημοκρατικού πολιτεύματος τις απόψεις για συμβιβασμό με τον Γλίξμπουργκ και κάλεσε να είναι ιδιαίτερα προσεκτικοί όσοι τποθετούνται δημόσια, διότι η υπόθεση αυτή είναι άσκηση ιστορικής μνήμης και δημοκρατικών αντανακλαστικών.
 Επί του πρακτέου συνέστησε να περιμένουμε τις κινήσεις του Tέως και μετά βλέπουμε. «Ας δούμε πώς θα χειριστεί το ζήτημα ο τέως βασιλιάς. Ας δούμε αν σέβεται την έννομη τάξη, εάν θα εγγραφεί στα δημοτολόγια, εάν θα λάβει όνομα και επίθετο, εάν θα κάνει την ανεπιφύλακτη δήλωση αποδοχής της μορφής του πολιτεύματος. Και πολιτικά με ποια ευαισθησία θα χειριστεί το θέμα; Ποια είναι
η εύλογη αποζημίωση που αξιώνει, για ποια περιουσιακά στοιχεία; Ας πει την άποψή του δημόσια επί της ουσίας».
 «Η Ελλάδα είναι υποχρεωμένη, σύμφωνα με το διεθνές δίκαιο και τη διεθνή νομιμότητα, να ρυθμίζει και να καλύπτει τις υποχρεώσεις», δήλωσε ο υπουργός Εθνικής Αμυνας Ακης Τσοχατζόπουλος ως προς το θέμα της βασιλικής περιουσίας, σημειώνοντας ότι το ζήτημα «πρέπει να ρυθμιστεί σε οικονομικό επίπεδο». 
 Ο υπουργός Εθνικής Αμυνας φαίνεται ότι συντάσσεται με την άποψη περί αποζημίωσης του Γλίξμπουργκ, που έχει εκφράσει ήδη ο υπουργός Δικαιοσύνης Μιχάλης Σταθόπουλος, και όταν το ρώτησαν δημοσιογράφοι για το θέμα που έχει δημιουργηθεί σχολίασε: «Είναι μια διεκδίκηση, η οποία κρίθηκε στα δικαστήρια και από εκεί και πέρα είναι θέμα ρύθμισης σε οικονομικό επίπεδο και δεν αναιρεί σε τίποτα την ουσία των επιλογών και της πολιτικής, η οποία εποπτεύθηκε από την ελληνική κυβέρνηση. Δεν νομίζω ότι εκτίθεται η χώρα μας, αλλά στην προκειμένη περίπτωση είναι δυσάρεστο πάντοτε να υπάρχουν δικαστικές αποφάσεις τις οποίες μπορεί να τις αναπληρώσει κανένας, αλλά δεν είναι η πεμπτουσία της υπόθεσης. Στη συγκεκριμένη περίπτωση νομίζω ότι η Ελλάδα δεν έχει κανένα ιδιαίτερο λόγο ούτε να λυπάται ούτε να μη λυπάται. Απλώς είναι υποχρεωμένη σύμφωνα με το διεθνές δίκαιο και τη διεθνή νομιμότητα να ρυθμίζει και να καλύπτει τις υποχρεώσεις».
