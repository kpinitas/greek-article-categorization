 Ενα ακόμη βήμα προς την κατεύθυνση δημιουργίας νέου κόμματος έκανε ο δήμαρχος της Αθήνας, προκαλώντας αναστάτωση στην ηγεσία της Νέας Δημοκρατίας, η οποία προσπαθεί εναγωνίως να συσπειρώσει τους οπαδούς και τα στελέχη της, θέλοντας να προετοιμαστεί για ένα τέτοιο ενδεχόμενο.
 Ο Δημήτρης Αβραμόπουλος ήταν περισσότερο σαφής από άλλες φορές. Μετά την ομιλία του σε εκδήλωση που πραγματοποιήθηκε στην Πάτρα, σε μια κατ' ιδίαν ενημέρωση σε δημοσιογράφους είπε πως «το πολιτικό σύστημα διέρχεται κρίση και αυτή την άποψη την έχει διατυπώσει από το 1993». Και πρόσθεσε με νόημα: «Μια νέα πολιτική πρόταση είναι αναμενόμενη, προσδοκώμενη και αναγκαία».
 Ομως, ιδιαίτερο ενδιαφέρον παρουσιάζει η πληροφορία που έδιναν συνεργάτες του,
βάσει της οποίας «η δουλειά του κ. Αβραμόπουλου στο δήμο της Αθήνας δεν ταυτίζεται απαραίτητα με την ολοκλήρωση της θητείας του». Αυτό πρακτικά σημαίνει πως ο δήμαρχος το οποιοδήποτε πολιτικό του εγχείρημα το αποσυνδέει με
τη λήξη της θητείας του (τον Οκτώβριο του 2002) και φέρνει πιο κοντά το χρόνο εκδήλωσης της όποιας απόφασής του.
 Σύμφωνα με πληροφορίες, ο δήμαρχος εκτιμά ότι η αποδέσμευση αυτή (του χρόνου ολοκλήρωσης του έργου του ως δημάρχου με την ολοκλήρωση της θητείας του) του λύνει τα χέρια για επίσπευση των κινήσεών του. Σύμφωνα με τις ίδιες πληροφορίες, ο Δ. Αβραμόπουλος σκοπεύει στο επόμενο διάστημα να πολλαπλασιάσει
τις περιοδείες του στην επαρχία, αλλά και στο εξωτερικό.
 Ειδικότερα, καταρτίζει ένα σχέδιο επισκέψεων σε διάφορες περιοχές της χώρας με
διάφορες αφορμές (συνέδρια, εκδηλώσεις κ.λπ.), προκειμένου να αυξήσει τον κύκλο επαφών του. Κάτι ανάλογο σκοπεύει να κάνει και στο εξωτερικό, απ' όπου έχει σχετικές προσκλήσεις για συναντήσεις με παράγοντες άλλων, κυρίως ευρωπαϊκών χωρών.
 Την εμφάνιση Αβραμόπουλου σχολίασε ο υπουργός Πολιτισμού Ε. Βενιζέλος, λέγοντας χαρακτηριστικά: «Ιδού η Ρόδος, ιδού και το πήδημα». Και πρόσθεσε ο υπουργός: «Ο ελληνικός λαός κρίνει, αλλά κρίνει συγκεκριμένες πρωτοβουλίες, προτάσεις, θέσεις». Και ο Γιάννης Βαρβιτσιώτης που ρωτήθηκε για το ενδεχόμενο δημιουργίας κόμματος από το δήμαρχο, είπε ότι «μπορεί οποιοσδήποτε να ιδρύσει πολιτικό κόμμα, όποτε κατά την άποψη του είναι απαραίτητο».
 Η κινητικότητα του δημάρχου έχει προκαλέσει σύγχυση στην ηγεσία της Ρηγίλλης, αφού ο Κώστας Καραμανλής διαπιστώνει την αδυναμία του να ελέγξει τις εξελίξεις. Είναι χαρακτηριστικό πως μιλώντας στο Αγρίνιο το περασμένο Σάββατο προσπάθησε να συσπειρώσει τους οπαδούς και στελέχη του καλώντας τα σε ετοιμότητα. «Είναι επιτακτική ανάγκη η άμεση ενεργοποίηση του συνόλου των δυνάμεών μας», είπε χαρακτηριστικά, προσθέτοντας ότι οι περιστάσεις είναι δύσκολες και δεν περιμένουν. Ο πρόεδρος της Ν.Δ. προσπαθεί με την επίκληση ρευστού πολιτικού σκηνικού, από τη μια να αντιμετωπίσει τον «κίνδυνο» Αβραμόπουλου, από την άλλη να αποτρέψει την επέκταση φαινομένων εσωστρέφειας και πολυγλωσσίας που ήδη παρατηρούνται στο κόμμα του.
 Ο πρόεδρος της Ν.Δ. για μια ακόμη φορά απέφυγε να μπει στην ουσία του προβλήματος που έχει ανακύψει με τη λεγόμενη βασιλική περιουσία, μετατοπίζοντας το θέμα στην κυβέρνηση και λέγοντας ότι «αναπτύσσει απόπειρες διχασμού της κοινωνίας, καταφεύγει σε ύβρεις και απόπειρες τεχνητής όξυνσης, πόλωσης και φανατισμού». Στην κυβέρνηση επιτέθηκε για το σύνολο της πολιτικής που ασκεί, από τα εθνικά θέματα μέχρι τα προβλήματα της Αιτωλοακαρνανίας. Οπως
είπε υπάρχει έκρηξη προβλημάτων, φαινόμενα ασυδοσίας, εξόγκωση του αποστήματος
της διαφθοράς «Η κυβέρνηση παραπαίει και ο πρωθυπουργός εξαφανίζεται. Επιχειρεί να καλύψει την ανυπαρξία πολιτικής με παραστάσεις επικοινωνιακής σκοπιμότητας», πρόσθεσε.
 Ο κ. Καραμανλής για πρώτη φορά πήγε χθες στο Γοργοπόταμο, όπου παραβρέθηκε στην εκδήλωση για την ανατίναξη της γέφυρας (ρεπορτάζ σελ. 15).
 Τέλος, με αιχμές για τους εσωκομματικούς αμφισβητίες του Κ. Καραμανλή εμφανίστηκε χθες βράδυ με ομιλία του στη Χαλκιδική ο πρώην εκπρόσωπος Tύπου της Ν.Δ., Α. Σπηλιωτόπουλος. «Το συνέδριο δεν είναι αυτοσκοπός, όπως πιστεύουν
