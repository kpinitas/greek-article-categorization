Με προφανή στόχο να δείξει τη μέριμνα της κυβέρνησης για τις διαρθρωτικές αλλαγές που έχουν καθυστερήσει και την καθημερινότητα που ταλαιπωρεί τον πολίτη, ο πρωθυπουργός Κ. Σημίτης επισκέπτεται αύριο το υπουργείο Μεταφορών και θα έχει συνάντηση με την πολιτική ηγεσία του.
 Στο επίκεντρο των συζητήσεων αναμένεται να βρεθεί η Ολυμπιακή Αεροπορία και η ιδιωτικοποίησή της που καρκινοβατεί. Ο υπουργός Μεταφορών Χρ. Βερελής έχει ήδη
λάβει υπόμνημα από τη διοίκηση της «Ολυμπιακής» στο οποίο περιγράφεται -για άλλη μια φορά- το σοβαρότατο οικονομικό πρόβλημα της εταιρείας, καθώς το τρέχον έλλειμμα αναμένεται να ξεπεράσει τα 60 δισεκατομμύρια δραχμές τον ερχόμενο Ιανουάριο. 
 Οπως έχει δηλωθεί στο παρελθόν, η προκήρυξη για την αναζήτηση αγοραστή της «Ολυμπιακής» αναμένεται να βγει μέσα στο Δεκέμβριο, χωρίς όμως να είναι ορατό το ενδιαφέρον από μεγάλες εταιρείες του εξωτερικού. Είναι έτσι πολύ πιθανόν η κυβέρνηση να βρεθεί απέναντι σε εγχώριους επιχειρηματικούς ομίλους που θα ενδιαφέρονται για μια πιο «μικρή» και φθηνή «Ολυμπιακή», οπότε θα πρέπει να αντιμετωπίσει και τις κατηγορίες για εξυπηρέτηση διαπλεκόμενων συμφερόντων.
 Φαίνεται πάντως ότι δρομολογούνται νέες κινήσεις στην κατεύθυνση της συρρίκνωσης της Ο.Α. με την πώληση τριών αεροσκαφών Α300-600 μεγάλων αποστάσεων που θα αντικατασταθούν κυρίως από Μπόινγκ 737-400 μικρών-μεσαίων αποστάσεων. 
 Κατά τα άλλα, ο κ. Σημίτης αναμένεται να αναφερθεί στις κινήσεις απελευθέρωσης
των τηλεπικοινωνιών (άδειες σταθερής-ασύρματης τηλεφωνίας) και κινήσεις βελτίωσης της ποιότητας ζωής (λειτουργία μετρό, προμήθειες νέων λεωφορείων, έργα σιδηροδρόμου κ.λπ.).
