 Στην επόμενη και πιο φορτισμένη φάση περνά η εκκρεμότητα για την προεδρία των ΗΠΑ, καθώς σήμερα ανακοινώνονται επισήμως τα αποτελέσματα των ανακαταμετρήσεων
στη Φλόριντα που όμως και πάλι δεν αναμένεται να ξεκαθαρίσουν οριστικά ποιος θα είναι ο επόμενος πρόεδρος.
 Λίγες ώρες πριν από τη λήξη της προθεσμίας, η περιφέρεια του Παλμ Μπιτς ζήτησε
από τις αρχές παράταση μέχρι σήμερα το πρωί, προκειμένου να ολοκληρώσει την καταμέτρηση.
 Σύμφωνα με ανεπίσημα στοιχεία, και ενώ η περιφέρεια του Παλμ Μπιτς προσπαθούσε
να καταμετρήσει ακόμα 4.600 αμφισβητούμενες ψήφους, η διαφορά ανάμεσα στους δύο υποψηφίους είχε μειωθεί από τις 930 σε 408 ψήφους, πάντα υπέρ του Τζορτζ Μπους. Οι σύμβουλοι του Αλ Γκορ θεωρούσαν ότι, παρά τη μείωση της διαφοράς, είναι απίθανο ο Δημοκρατικός υποψήφιος να ξεπεράσει τον Τζορτζ Μπους στα αποτελέσματα, τα οποία επρόκειτο να κατατεθούν επισήμως στην υπουργό Εσωτερικών της Φλόριντας, Κάθριν Χάρις, στις 12 χθες τα μεσάνυχτα (πέντε το απόγευμα τοπική ώρα).
 Αντιθέτως, θεωρούν ότι κάτι τέτοιο ενδέχεται να επιτευχθεί στη διαδικασία των ενστάσεων που θα ακολουθήσουν την ανακοίνωση των αποτελεσμάτων. Σήμερα ο Αλ Γκορ αναμένεται να καταθέσει ενστάσεις στα δικαστήρια για ορισμένες εκλογικές περιφέρειες, ανάμεσά τους και η πολυπληθέστερη της Φλόριντας, η Μαϊάμι-Ντέιντ,
όπου η καταμέτρηση διακόπηκε επειδή η εφορευτική επιτροπή έκρινε ότι δεν προλάβαινε να την ολοκληρώσει μέχρι τη χθεσινή προθεσμία. Ενδεχόμενη καταμέτρηση στην περιφέρεια αυτή θα μπορούσε εύκολα να ανατρέψει το ισχνό προβάδισμα του Τζορτζ Μπους.
 Aντίστοιχες ενστάσεις αναμένεται να υποβληθούν και από την πλευρά του Τζορτζ Μπους στην περίπτωση που τα επίσημα αποτελέσματα που θα ανακοίνωνε η Χάρις έδιναν το προβάδισμα στον Αλ Γκορ.
 Ηδη από το Σάββατο το επιτελείο του Μπους κατέθεσε 5 προσφυγές σε δικαστήρια ζητώντας να καταμετρηθούν ορισμένες ψήφοι που εστάλησαν ταχυδρομικά και κρίθηκαν εκπρόθεσμες.
 Εκκρεμεί επίσης την ερχόμενη Παρασκευή η συνεδρίαση του Ανώτατου Δικαστηρίου των ΗΠΑ που δέχτηκε να συζητήσει την προσφυγή του Τζορτζ Μπους σχετικά με τις ανακαταμετρήσεις των ψήφων στη Φλόριντα.
 Το επιτελείο του Αλ Γκορ προετοιμαζόταν χθες για ενδεχόμενη ομιλία του Δημοκρατικού υποψηφίου. Η ομιλία αυτή αναμενόταν να δώσει στον αντιπρόεδρο την
ευκαιρία να εξηγήσει γιατί συνεχίζει τις ενστάσεις και τη δικαστική αμφισβήτηση των αποτελεσμάτων. Οι σύμβουλοι του Γκορ ανησυχούν ότι οι Δημοκρατικοί θα αρχίσουν να εγκαταλείπουν τον υποψήφιό τους ή ότι οι πολίτες θα αρχίσουν να κουράζονται από τον παρατεταμένο δικαστικό αγώνα.
