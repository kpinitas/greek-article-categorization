Πέτυχε τρία γκολ μέσα σε χρόνο ρεκόρ, μετά...κάθησε και λίγο έλειψε να την πάθει στο τέλος η Παναχαϊκή. Ηδη στο 25', χάρη στον Νέναντ Βούκσεβιτς και τα μεγάλα κέφια του, η Καλαμάτα βρέθηκε με τρία γκολ στην πλάτη, με άλλα λόγια ξαπλωμένη στο καναβάτσο πριν καλά καλά ζεσταθεί και μπει στο παιχνίδι. Κι όμως η εξέλιξη διέψευσε τους πάντες.
 Η Καλαμάτα, εκμεταλλευόμενη την υπεροψία και αδιαφορία των Πατρινών, που πίστεψαν ότι όλα είχαν τελειώσει πριν αρχίσουν, σιγά σιγά δραστηριοποιήθηκε κι όσο κυλούσε ο χρόνος γινόταν όλο και πιο απειλητική. Αν μάλιστα είχε περισσότερα λεπτά στη διάθεσή της, σίγουρα θα είχαμε...γεγονότα, καθώς από τη στιγμή που μείωσε σε 3-2 το σκορ όλα ήταν πιθανά.
 Ολα τα λεφτά ήταν φυσικά ο Βούκσεβιτς, που σημείωσε δύο γκολ και έφτιαξε το άλλο. Μόλις στο 16' ο 26χρονος Γιουγκοσλάβος ανετράπη στην περιοχή από τον Αλβες και ο διαιτητής Βουτσαλάς από τη Θεσσαλονίκη έδειξε αμέσως το πέναλτι. Η εκτέλεση της εσχάτης των ποινών ήταν περιπετειώδης, αλλά ο Ηλίας Σολάκης, αποδεικνύοντας ότι διαθέτει κρύο αίμα, δεν λάθεψε ούτε τη μία (διατάχτηκε επανάληψη, επειδή είχαν εισέλθει εντός περιοχής τέσσερις παίκτες) ούτε την άλλη φορά, βρίσκοντας το στόχο: 1-0.
 Ο σε δαιμονισμένη φόρμα Βούκσεβιτς, ωστόσο, δεν σταμάτησε εκεί. Στο 21' σε σέντρα του Κωστή, με κεφαλιά έγραψε το 2-0 και στο 25' διεκδίκησε στον αέρα την μπάλα από τους κεντρικούς αμυντικούς της Καλαμάτας, την...κατέβασε και με άψογο πλασέ την έστειλε πάλι στα δίχτυα. Εδώ, πριν συμπληρωθεί η πρώτη μισή ώρα του αγώνα, ολοκληρώθηκε το επιθετικό κρεσέντο του προικισμένου Σέρβου, ο οποίος έδωσε την εντύπωση πως αν χρειαζόταν κι άλλα γκολ, με τη ρέντα που είχε χθες, θα τα έβαζε χωρίς αμφιβολία.
 Αυτό το 3-0, όμοιο με κρύο ντους, ζάλισε και απορρύθμισε την Καλαμάτα, που έκανε πολλή ώρα να ανασυγκροτηθεί. Ο Κώστας Φρατζέσκος με ατομική ενέργεια και σουτ έκανε στο 57' την πρώτη κίνηση πετυχαίνοντας το γκολ της τιμής και στο 73' ο Αναστασάκος με κεφαλιά σε κόρνερ του Γαντζούδη ξαναέβαλε, έστω και κάπως αργά, την ομάδα του μέσα στο παιχνίδι. Στο διάστημα που απέμεινε, η προσπάθεια για την ισοφάριση έγινε, έλειπαν πάντως το πάθος και η πίστη. Από την άλλη πλευρά, η Παναχαϊκή μπροστά στο διαγραφόμενο κίνδυνο να χάσει «τα αβγά και τα πασχάλια» σοβαρεύτηκε ξαφνικά, προκειμένου να διαφυλάξει τη νίκη και τους τρεις πολύτιμους βαθμούς. Το πρόγραμμα άλλωστε στη συνέχεια κάθε άλλο παρά εύκολο είναι. ΠΑΣ Γιάννινα εκτός, Πανιώνιος εντός είναι τα δύο επόμενα ματς...
 Ποιοτικά το παιχνίδι ήταν πολύ καλό, πράγμα που φαίνεται από τα πέντε γκολ και τη συγκλονιστική διακύμανση. Μετά το 73', στο 3-2, η Παναχαϊκή δεν απειλήθηκε ουσιαστικά, όποτε όμως η μπάλα πήγαινε στα πόδια των Καλαματιανών όλοι, παίκτες, διοικητικοί, φίλαθλοι, ένιωθαν ένα σφίξιμο στην καρδιά. «Τρελαμένος» ο πρόεδρος Αρης Λουκόπουλος εισήλθε τότε στον αγωνιστικό χώρο, κατεθύνθηκε στον πάγκο και ζήτησε από τον Βαγγέλη Βλάχο «να βάλει μέσα» τον Επαλέ. Αργότερα στα αποδυτήρια, πιο ήρεμος, αναγνώρισε το λάθος του και ζήτησε συγγνώμη από τον προπονητή του.
 «Ναι, τρελάθηκα, δεν το κρύβω, όταν το 3-0 έγινε 3-2. Πήγα στον πάγκο. Ηταν λάθος μου. Ζήτησα συγγνώμη από τον Βαγγέλη. Επαναλαμβάνω, ήταν λάθος μου», τόνισε και το θέμα έληξε εκεί.
 Ο Βασίλης Γεωργόπουλος χαρακτήρισε το ματς ντέρμπι. «Στο πρώτο ημίχρονο η Παναχαϊκή είχε περισσότερη διάθεση για μπάλα, εμείς ρισκάραμε στο δεύτερο, παίζοντας πιο επιθετικά. Συνεχίζουμε προσγειωμένοι την προσπάθειά μας. Εχουμε δυνατότητες», υποστήριξε.
 Στο κακό δεύτερο μέρος στάθηκε στις δηλώσεις του ο Βαγγέλης Βλάχος. «Η ομάδα μου», είπε, «δεν έχει προσωπικότητα. Δεν νοείται να προηγείσαι 3-0 και να κινδυνεύεις στο τέλος να ισοφαριστείς».
 Κριτική στο διαιτητή έκανε ο Κώστας Φρατζέσκος, για «πρώτη φορά» στην καριέρα του, όπως ανέφερε. «Η Παναχαϊκή έκανε περισσότερα φάουλ, εμείς πήραμε τις κάρτες». Τέλος, ο Μιχάλης Λυγνός, υπογράμμισε: 
 «Ηταν ένα κρίσιμο ματς. Κοιτάζουμε τα δύο επόμενα τώρα, με το ηθικό μας ανεβασμένο μετά τη νίκη».
