 Πανηλειακός και Ηρακλής φλέρταραν για διαφορετικούς λόγους με το... τρίποντο της νίκης στον αγώνα του Πύργου. Τελικά ο «γηραιός» με δύο ροπαλιές (2-1) έριξε στο... καναβάτσο τον Πανηλειακό, ο οποίος έχει κολλήσει στον πάτο του βαθμολογικού πίνακα και πλέον είναι ορατός ο κίνδυνος του υποβιβασμού.
 Κι αν στον Πύργο χτύπησε νωρίς νωρίς το καμπανάκι, στο «γηραιό» δειλά δειλά ετοιμάζονται να ανοίξουν σαμπάνιες. Η... μηχανή του Γιάννη Κυράστα φουλάρει σιγά σιγά και «πετάει» από επιτυχία σε επιτυχία. Ο Ηρακλής, έστω κι αν ο Ολυμπιακός έχει ένα παιχνίδι λιγότερο, «πάτησε» κορυφή και σίγουρα εκεί θέλει να μείνει έως το τέλος της περιόδου. Κι αν κάτι τέτοιο είναι εφικτό ή ανέφικτο, ο χρόνος θα το δείξει. Η ουσία είναι ότι ο «γηραιός» έχει όλες τις προϋποθέσεις για να κάνει πρωταθλητισμό.
 Το ματς στον Πύργο κρίθηκε σε μεγάλο βαθμό στην αποβολή του Κώστα Χανιωτάκη (44'). Στο πρώτο μέρος το παιχνίδι ήταν μοιρασμένο, αλλά στην επανάληψη οι φιλοξενούμενοι έκαναν πάρτι. Πολλά γκολ βέβαια δεν πέτυχαν, είχαν όμως τον έλεγχο του αγώνα και στο τελευταίο 10λεπτο σημείωσαν το γκολ που τους έδωσε τους τρεις υπερπολύτιμους βαθμούς.
 Ο Κυράστας πάντως στάθηκε... τυχερός στο 6', όταν τραυματίστηκε ο Νιστρόι! Στη θέση του Γερμανού πέρασε ο Γκανέζος Χάγκαν, ο οποίος ήταν όλα τα λεφτά για τον Ηρακλή. Η εμφάνισή του ήταν συγκλονιστική και οδήγησε την ομάδα του σε άλλη μία σημαντική νίκη.
 Ο Μιχάλης Κωνσταντίνου «χτύπησε» και στον Πύργο. Στο 12' οι Κυριαζής, Χάγκαν έκρυψαν την μπάλα, ο Γκανέζος μέσος τροφοδότησε τον Κωνσταντίνου, ο οποίος με σουτ δεν δυσκολεύτηκε να νίκησε τον Χανιωτάκη.
 Το 0-1 ξύπνησε τους γηπεδούχους, οι οποίοι πάτησαν γκάζι και έκλεισαν τον αντίπαλό τους στην περιοχή του Ράινκε. Η ασφυκτική πίεση του Πανηλειακού έφερε το γκολ της ισοφάρισης στο 18'. Yστερα από μία φάση διαρκείας ο Νεμπεγλέρας έγινε κάτοχος της μπάλας και με σουτ έκανε το 1-1.
 Οι Πυργιώτες που ήθελαν πάση θυσία τους τρεις πόντους της νίκης, για να ανασάνουν βαθμολογικά, προσπάθησαν να πετύχουν με κάθε τρόπο και δεύτερο γκολ. Στο 37' ο Αλμανίδης... βούτηξε στην περιοχή του Ηρακλή, αλλά ο διαιτητής του αγώνα Κώστας Βαλλιάνος έδειξε... παίζεται και χρέωσε με κίτρινη κάρτα τον επιθετικό του Πανηλειακού. Τρία λεπτά αργότερα σουτ του Δέδε έφυγε μόλις άουτ και στο 41' ο Πις πήρε την μπάλα...πάνω από το κεφάλι του Μάντρα και οι γηπεδούχοι έχασαν άλλη σημαντική ευκαιρία. 
 Στο 44' ο «γηραιός» σε μία ξαφνική αντεπίθεση... απέκτησε αριθμητική υπεροχή. Ο Χανιωτάκης προσπαθώντας να ανακόψει τον Κωνσταντίνου έπιασε την μπάλα με το χέρι έξω από την περιοχή του και ο Βαλλιάνος δεν δίστασε να του δείξει την κόκκινη κάρτα.
 Η αποβολή του έμπειρου τερματοφύλακα άλλαξε τη μορφή του αγώνα στην επανάληψη. Ο Ηρακλής είχε το πάνω χέρι στο παιχνίδι, ενώ ο Πανηλειακός «ταμπουρώθηκε» στην περιοχή του και έδειχνε να είναι ικανοποιημένος από το βαθμό της ισοπαλίας. 
 Το άγχος ήταν μεγάλο για τους γηπεδούχους, οι οποίοι δεν είχαν ούτε τη συμπαράσταση των οπαδών τους (κόπηκαν μόλις 656 εισιτήρια). Ο Μάκης Κατσαβάκης στο 61' δεν μπόρεσε να συγκρατήσει τα νεύρα του, έφυγε από τον πάγκο του και πήγε να διαμαρτυρηθεί στον επόπτη Μπάκα, ο οποίος διαφώνησε με το διαιτητή για μια φάση! 
 Ο Πανηλειακός είχε τις ευκαιρίες για να πετύχει το 2-1. Στο 52' ο Ράινκε απέκρουσε σουτ του Πις και στο 62' ο Μοσχογιάννης αστόχησε από το ύψος της μικρής περιοχής. Αυτή ήταν και η σημαντικότερη φάση για τους γηπεδούχους, οι οποίοι τελικά δεν μπόρεσαν να κρατήσουν ούτε το βαθμό της ισοπαλίας.
 Στο 82' ο Γιάννης Κυράστας έριξε στον αγώνα τον Γιόβαν Γκοΐκοβιτς και ο Σέρβος μεσοεπιθετικός τον δικαίωσε για την επιλογή του στο επόμενο λεπτό! Ο δαιμόνιος Χάγκαν έβγαλε τη σέντρα και ο Γκοΐκοβιτς με πλασέ χάρισε στην ομάδα του τη νίκη.
