 Εν αναμονή της απάντησης του Λουίς Φερνάντεζ (αναμένεται να έχει δοθεί έως την Παρασκευή) βρίσκεται ο πρόεδρος του Ολυμπιακού Σωκράτης Κόκκαλης, αλλά δεν μένει κιόλας με σταυρωμένα τα χέρια. Το αφεντικό της πειραϊκής ΠΑΕ, που έχει πάρει πάνω του το θέμα της ανεύρευσης του ξένου προπονητή εγνωσμένης αξίας στο παγκόσμιο ποδόσφαιρο, έχει προσκαλέσει σήμερα στην Αθήνα τον Μαρσέλο Λίπι για να συζητήσουν το ενδεχόμενο της συνεργασίας τους και να παρακολουθήσουν από την τηλεόραση το ντέρμπι του Ολυμπιακού με τον ΠΑΟΚ στη Θεσσαλονίκη.
 Ο Ιταλός προπονητής αναμένεται να έρθει το μεσημέρι με το ιδιωτικό αεροπλάνο του Σωκράτη Κόκκαλη, ο οποίος φέρεται διατεθειμένος να ικανοποιήσει κάθε οικονομική απαίτηση του «Πολ Νιούμαν» του ιταλικού ποδοσφαίρου. Ο Κόκκαλης άλλωστε πρότεινε στον Φερνάντεζ περίπου ένα δισεκατομμύριο δραχμές για κάθε χρόνο συμβολαίου (!) και το ίδιο θα πράξει και με τον Μαρσέλο Λίπι. Ο τελευταίος αμοιβόταν στην Ιντερ με περίπου 600 εκατομμύρια δραχμές τη σεζόν, γεγονός που δείχνει ότι αν αρνηθεί την πρόταση του Ολυμπιακού δεν θα πρόκειται για οικονομικούς λόγους. 
 Τα εμπόδια για την επίτευξη συμφωνίας με τον Λίπι είναι δύο. Πρώτον, ο Ιταλός διστάζει να συνεχίσει την καριέρα του σε ένα πρωτάθλημα, όπως το ελληνικό και μάλιστα, με τον Ολυμπιακό αυτή τη στιγμή εκτός Champions League και δεύτερον, δεν θέλει να αναλαμβάνει συλλόγους στη μέση της περιόδου. Από την Ιταλία υπήρξε χθες η πληροφορία ότι τον Λίπι έχει πλησιάσει η Λάτσιο και η Μπαρτσελόνα, δύο σύλλογοι που έχουν επαφές και με τον Λουίς Φερνάντεζ. 
 Ο Γάλλος προπονητής, ο οποίος επέστρεψε το Σάββατο το βράδυ στο Παρίσι, εξετάζει προσεκτικά και τις περιπτώσεις της Παρί Σεν Ζερμέν και της Μαρσέιγ, αν και ο ίδιος φαίνεται να θέλει να συνεχίσει την καριέρα του στο Καμπιονάτο. Στον Ολυμπιακό πάντως, ελπίζουν, ενώ έχουν επαφές και με άλλα γνωστά ονόματα.
 Ο Σωκράτης Κόκκαλης, σύμφωνα με πληροφορίες, έχει έρθει σε επαφή μέσω τρίτου προσώπου με τους Γερμανούς Κριστόφ Ντάουμ και Χιουπ Χάινκες, τους οποίους είναι πολύ πιθανό να φέρει μέσα στην εβδομάδα στην Αθήνα για συζητήσεις. Συνεργάτες του Κόκκαλη έλεγαν χθες ότι προτιμούν τον Ντάουμ, παρά τα όσα ακούστηκαν για τον Γερμανό το τελευταίο διάστημα, ενώ στη λίστα του προέδρου του Ολυμπιακού βρίσκονται και οι Αρίγκο Σάκι, Στρέτσκο Κάτανετς.
 Την ώρα που ο Σωκράτης Κόκκαλης ασχολείται με τον ξένο τεχνικό, η αποστολή του Ολυμπιακού βρίσκεται στη Θεσσαλονίκη για τον αγώνα με τον ΠΑΟΚ. Ο Τάκης Λεμονής που εκτελεί χρέη υπηρεσιακού προπονητή αναμένεται να παρατάξει την πειραϊκή ομάδα με σύστημα 4-4-2, αλλά δεν έχει στη διάθεσή του τον Νινιάδη και τον Ελευθερόπουλο, ο οποίος δεν πήγε στο Ρέντη το τελευταίο διήμερο και έχει επαφή μόνο με τον Γιώργο Λούβαρη. Σήμερα ή αύριο μάλιστα, αναμένεται να έχουν και ραντεβού στα γραφεία της πειραϊκής ΠΑΕ, με σκοπό να πεισθεί ο διεθνής γκολκίπερ και να επιστρέψει στις υποχρεώσεις της ομάδας.
 Στην ενδεκάδα των «ερυθρολεύκων» πάντως, επιστρέφει σήμερα ο Ζε Ελίας, ενώ στη διάθεση του Λεμονή είναι και ο Αντζας. Ο Ολυμπιακός αναμένεται να αγωνιστεί με τους Γεωργίου, Μαυρογενίδη, Αμανατίδη, Ανατολάκη, Γεωργάτο, Ζε Ελίας, Γιαννακόπουλο, Τζόρτζεβιτς, Ζέτερμπεργκ, Τζιοβάνι και Αλεξανδρή. Θέση στην ενδεκάδα διεκδικούν και οι Πατσατζόγλου, Χούτος.
