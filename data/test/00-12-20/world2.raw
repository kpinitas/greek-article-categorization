Την αδιαφορία της Ευρωπαϊκής Ενωσης στα τεκταινόμενα στις τουρκικές φυλακές και τη μαζική επίθεση του στρατού σε βάρος των πολιτικών κρατουμένων απεργών πείνας κατήγγειλαν χθες Ελληνες, Τούρκοι και Κούρδοι έξω από τα γραφεία της Ευρωπαϊκής Ενωσης στην Αθήνα με συνθήματα όπως «Η χούντα της Τουρκίας σκοτώνει, η Ευρώπη το βουλώνει», «Αυτό δεν είναι το σπίτι των λαών-είναι το σφαγείο των πολυεθνικών». 
 «Υπεύθυνοι για τη σφαγή είστε εσείς», το πανό που θυροκόλλησαν οι διαμαρτυρόμενοι για την οργανωμένη επιδρομή με στρατό, μπουλντόζες, ελικόπτερα, σε 20 φυλακές με αποτέλεσμα την αιματοχυσία και στόχο τη βίαιη διακοπή της απεργίας πείνας μέχρι θανάτου και τη συντριβή κάθε αντίστασης των πολιτικών κρατουμένων. Πάνω από 1.000 κρατούμενοι με όπλο το σώμα τους απεργούν από τις 20 Οκτωβρίου (261 απεργούν μέχρι θανάτου) για να μη λειτουργήσουν τα κελιά-φέρετρα, τα οποία η κυβέρνηση κατασκευάζει, υπό το προσωπείο του εκσυγχρονισμού των φυλακών, παρουσιάζοντας προς την Ευρώπη τον εξανδραποδισμό του ανθρώπου στην απομόνωση ως φιλοξενία πολυτελείας. 
 Νωρίτερα σε συνέντευξη Tύπου που έδωσε η ελληνική αντιπροσωπεία (ΔΣΑ, ΕΣΗΕΑ, ΕΙΝΑΠ, Νεολαία ΠΑΣΟΚ, ΕΕΔΥΕ, δημοσιογράφοι) που επισκέφτηκε την Κωνσταντινούπολη εκφράστηκε έντονη ανησυχία για την ποινικοποίηση της ελευθερίας της γνώμης και την κατάσταση των ανθρωπίνων δικαιωμάτων στη γείτονα
χώρα, η οποία «δεν φαίνεται να μπορεί να διαβεί την πόρτα που της ανοίξαμε στην Ευρώπη». Η αντιπροσωπεία στηλίτευσε και τη συμπεριφορά της Ελληνικής Αστυνομίας σε βάρος των διαδηλωτών για το θέμα την περασμένη εβδομάδα, καθώς και την καταδίκη σε 20 μήνες φυλακή 2 Eλλήνων που συνελήφθησαν στην πορεία.
 Με εμφανείς τις μη αναστρέψιμες βλάβες υγείας ο Ιμπραχήμ Ντουγάν, απεργός πείνας το 1996, είπε στην «Ε»: «Ο, τι και να μας κάνουν τώρα που το κράτος είναι πιο οργανωμένο, αποκλείεται να μη νικήσουμε είναι τέτοια η πίστη στον αγώνα αυτόν, που ελπίζουμε ότι κάνουμε και για τους άλλους λαούς». 
 «Καθένας που στοιχειωδώς αντιλαμβάνεται τα ανθρώπινα δικαιώματα πρέπει να αντιδράσει», είπε χθες ο αντιπρόεδρος του ΔΣΑ κ. Παξινός.
 «Ελάχιστη οφειλή μας είναι η δημοσιοποίηση, αυτή φοβάται το τουρκικό κράτος», είπε η κ. Πετραλιά από την ΕΣΗΕΑ. 
 «Ο εγκλεισμός ισοδυναμεί με εξώθηση στην αυτοκτονία. Είναι αστείο να πιστεύουμε ότι υπάρχουν 11.000 τρομοκράτες», τόνισε ο Στ. Τσούκαλος από την ΕΙΝΑΠ.
 «Το χτύπημα της πόρτας στην Τουρκία δεν σημαίνει πλέον φίλος. Με την οδηγία του ΝΑΤΟ για ταχεία δημιουργία αντιτρομοκρατικών νόμων, προμηνύονται κακά. Ν' αντιδράσουμε, για να μη φτάσουμε και στην Ελλάδα να φοβόμαστε τον κτύπο στην πόρτα», είπε ο κ. Φωτιάδης από την ΕΕΔΥΕ.
 «Θα νικήσουμε με τους μάρτυρες» το απελπισμένο μήνυμα που στέλνει το πανό της Επιτροπής Αλληλεγγύης για τους Πολιτικούς Κρατουμένους, μέλη της οποίας απεργούν στα Προπύλαια από τις αρχές Δεκεμβρίου ως ελάχιστη συμπαράσταση. Εκεί
η αγωνία είναι προφανής για τους συντρόφους που αντιστέκονται, γι' αυτούς που αυτοπυρπολήθηκαν, για τους συγγενείς που ξυλοκοπούνται στην Τουρκία. 
 Χθες το απόγευμα η προγραμματισμένη πορεία της Επιτροπής Αλληλεγγύης από τα Προπύλαια προς την τουρκική πρεσβεία, για την οποία είχε δοθεί έγκριση, συνάντησε έξω από τη Βουλή αστυνομικές δυνάμεις που καθήλωσαν για δύο σχεδόν ώρες Ελληνες και Τούρκους.
 «Το κράτος θα λογοδοτήσει στους λαούς της Τουρκίας», έγραφε το κεντρικό πανό που πλαισιωνόταν από τα δαδιά, σύμβολα των χαμένων ψυχών στη χθεσινή επιδρομή
και με συνθήματα, που απέδιδαν ευθύνες σε Ευρωπαϊκή Ενωση, Ελλάδα και Τουρκία,
οι διαμαρτυρόμενοι για τη σφαγή ανυπεράσπιστων ανθρώπων μέσα στις τουρκικές φυλακές πραγματοποίησαν επιτόπου καθιστική διαμαρτυρία. Yστερα από διαπραγματεύσεις αντιπροσωπείας, που απευθύνθηκε σε εκπροσώπους της Βουλής, οι
συγκεντρωμένοι που έμειναν μετά την αποχώρηση των άλλων, που πορεύτηκαν χθες ενάντια στο μεταναστευτικό νομοσχέδιο της ελληνικής κυβέρνησης, κατάφεραν να φτάσουν στην πρεσβεία της Τουρκίας. «Για άλλη μία φορά βρισκόμαστε σε μια μάχη
μεταξύ λαών και καθεστώτος», μας είπε ένας διαδηλωτής.
 Μόλις έφτασαν στην τουρκική πρεσβεία ένας διαδηλωτής πέταξε ένα μπουκάλι με κόκκινη μπογιά στην άσφαλτο, συμβολίζοντας με αυτόν τον τρόπο το αίμα των φυλακισμένων πολιτικών κρατούμενων στην Τουρκία.
 Στη συνέχεια φώναξαν συνθήματα και πήραν πάλι τον δρόμο για τα Προπύλαια. 
 Εν τω μεταξύ τη στιγμή που οι διαδηλωτές βρίσκονταν έξω από τη Βουλή, άγνωστοι
πέταξαν μολότοφ και πέτρες σε υποκατάστημα τράπεζας στη συμβολή των οδών Ακαδημίας και Ζ. Πηγής. Λίγη ώρα αργότερα άγνωστος με τηλεφώνημά του στην «Ε» ανέλαβε την ευθύνη του εμπρησμού λέγοντας: «Την επίθεση στην Κτηματική Πίστεως
στην Ακαδημίας αναλαμβάνει μία ομάδα αναρχικών σε ένδειξη αλληλεγγύης στον αγώνα των Τούρκων πολιτικών κρατουμένων στα λευκά κελιά. Είναι μια πράξη αντιποίνων στο τουρκικό κράτος και στις σημερινές κατασταλτικές επιχειρήσεις. Τιμή στους νεκρούς αγωνιστές».
 Διαδήλωση αλληλεγγύης στους πολιτικούς κρατούμενους της Τουρκίας έκαναν εκατοντάδες Κούρδοι, μέλη οργανώσεων της εξωκοινοβουλευτικής Αριστεράς και του
ΠΑΜΕ (Πανεργατικό Αγωνιστικό Μέτωπο), που αρχικώς είχαν προγραμματίσει συλλαλητήριο για τον προϋπολογισμό.
 Η συγκέντρωση του ΠΑΜΕ έγινε στο άγαλμα του Βενιζέλου και των Κούρδων στην Καμάρα. Οι διαδηλωτές από την Καμάρα ενώθηκαν με εκείνους στο άγαλμα του Βενιζέλου και αφού διαμαρτυρήθηκαν έξω από το υπουργείο Μακεδονίας-Θράκης κατευθύνθηκαν προς το τουρκικό προξενείο, στην οδό Αγίου Δημητρίου. Εκεί είχαν
παραταχθεί ισχυρές αστυνομικές δυνάμεις, που δεν τους άφησαν να πλησιάσουν στο
κτίριο του προξενείου. Οι διαδηλωτές κατήγγειλαν τη στάση της Aστυνομίας και έκαναν καθιστική διαμαρτυρία φωνάζοντας συνθήματα, όπως: «Λευτεριά, λευτεριά όχι στα λευκά κελιά», «η χούντα της Τουρκίας δολοφονεί και ο Σημίτης χειροκροτεί», «αλληλεγγύη στους Τούρκους αγωνιστές» κ.ά.
