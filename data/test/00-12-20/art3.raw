 Τα δύο πρώτα μέρη της τριλογίας, «Το χρυσάφι της ζωής» και «Τα κυπαρίσσια της Κόρδοβα», που αναφέρονται στους Εβραίους της Ισπανίας από το έτος χίλια μέχρι και το τέλος του δέκατου πέμπτου αιώνα, κυκλοφορούν ήδη στα ελληνικά («Ψυχογιός»). Μαζί με το ανέκδοτο στη γλώσσα μας μυθιστόρημα «Στην υπηρεσία του βασιλιά», με το οποίο ολοκληρώνεται, υπογράφονται από την Εβραία Γιαέλ Γκιλαντί, η οποία γεννήθηκε στη Νέα Ζηλανδία από Σκωτσέζους γονείς. 
 Το 1955 επέλεξε να εγκατασταθεί μόνιμα στην Ιερουσαλήμ και δύο χρόνια αργότερα παντρεύεται έναν ελληνικής καταγωγής διπλωμάτη (γνώριμο του συγγραφέα και διπλωμάτη Ρόδη Ρούφου), που ανήκει στους εξ Ισπανίας Εβραίους. Τώρα καταλαβαίνετε γιατί αυτή η εμμονή της στον ισπανικό χώρο, όπου έδρασαν οι ομοεθνείς της. Ο σύζυγός της έζησε στο πετσί του την τραγωδία του Ολοκαυτώματος, καθώς βρέθηκε στο Αουσβιτς ως πειραματόζωο του φοβερού και τρομερού δόκτορος Τζόζεφ Μένγκελε και όταν τον ρωτούν σήμερα τα εγγόνια του «Τι είναι αυτό, παππού; », τους απαντά «Ο αριθμός του τηλεφώνου μου». 
 Η Γιαέλ Γκιλαντί βρέθηκε πριν από λίγες μέρες σε Αθήνα και Θεσσαλονίκη, όπου παρουσίασε τα δύο μέρη της τριλογίας της. Τη συναντήσαμε ένα πρωινό σε κεντρικό ξενοδοχείο και μιλήσαμε μαζί της: 
 «Ενας από τους λόγους είναι ότι ο άντρας, είναι Εβραίος της Ισπανίας. Ενας άλλος, ότι έχω κάνει πολλές μεταφράσεις από αυτή τη γλώσσα. Κι ένας τρίτος, ότι με προέτρεψε ο Γάλλος εκδότης μου, ο οποίος γνώριζε ότι κατέχω πολύ υλικό από αυτόν τον πολιτισμικό χώρο. Αλλωστε, δεν σας κρύβω ότι ήταν αυτή η εποχή που με ενδιέφερε. Ετσι δημιούργησα την τριλογία: "Το χρυσάφι της ζωής", "Τα κυπαρίσσια της Κόρδοβα" και το αμετάφραστο στα ελληνικά "Στην υπηρεσία του βασιλιά"».
 - Τα μυθιστορήματά σας ανήκουν στα αμιγώς ιστορικά; 
 «Βασίζονται σε ιστορικά ντοκουμέντα, εξ ου και σκοπός μου ήταν να διατηρήσω το ιστορικό πλαίσιο, προσθέτοντας μυθιστορηματικά στοιχεία».
 - Πρόθεσή σας ήταν να τη φτάσει στο ευρύ κοινό; 
 «Ακριβώς. Γι' αυτό και δεν το περιόρισα μόνο στις εβραϊκές κοινότητες και προσπάθησα να θέσω την εβραϊκή ιστορία μέσα στο γενικότερο πολιτικό και κοινωνικό πλαίσιο, ώστε ο κάθε αναγνώστης να έχει συνολική εικόνα γι' αυτά τα πεντακόσια χρόνια της ιστορίας τής Ισπανίας».
 - Μήπως το θέμα σας απευθύνεται περισσότερο στους ομοεθνείς σας; 
 «Γι' αυτό έχω βάλει μέσα στην τριλογία μου ίντριγκα και αγάπη. Προτίμησα να γείρει περισσότερο προς το μυθιστόρημα και λιγότερο προς την Ιστορία».
 - Παρατηρείτε ότι υφίστανται διαφορές μεταξύ της προπολεμικής και της μεταπολεμικής εβραϊκής λογοτεχνίας, καθώς ο λαός σας ήταν εν διασπορά σε διάφορες χώρες και οι συγγραφείς σας έγραφαν στη γλώσσα που τους είχε δεξιωθεί; 
 «Πριν από τον πόλεμο έγραφαν στη γλώσσα της χώρας, όπου ζούσαν ως Εβραίοι της Διασποράς που ήταν. Μην ξεχνάτε ότι τα εβραϊκά είχαν «παγώσει» και επομένως δεν υπήρχαν έργα σ' αυτή τη γλώσσα. Μετά την ίδρυση του κράτους του Ισραήλ, αναπτύσσεται η εβραϊκή. Η γλώσσα μας, όπως γνωρίζετε, δεν πέθανε ποτέ. Εχρησιμοποιείτο στις θρησκευτικές τελετές από τους ραβίνους, όπως και στις ερμηνείες της Βίβλου. Στην ουσία στις αρχές του εικοστού αιώνα άρχισαν να μαθαίνουν τα Εβραιόπουλα της γλώσσα τους σε σχολεία. Επρεπε να βρεθούν και νέες λέξεις, που να αντικατοπτρίζουν τη νέα πραγματικότητα, και να ονοματίσουν πράγματα, όπως π.χ. τηλέφωνο ή ηλεκτρισμός. Ο Ελίας Μπενχεχούτα είναι αυτός που έδωσε ζωή και πνοή στα εβραϊκά, προσθέτοντας γράμματα μπρος και πίσω, παίρνοντας ρίζες από λέξεις, για να εκφράσει μιαν έννοια που δεν υπήρχε στο παρελθόν».
 - Οταν έγινε κράτος το Ισραήλ, εγκαταλείψατε την γενέτειρά σας, τη Νέα Ζηλανδία, και εγκατασταθήκατε στην Ιερουσαλήμ. Τότε, αισθανθήκαμε δικαιωμένη; 
 «Είμαι λίγο μεγαλύτερη από εσάς και έζησα το Δεύτερο Παγκόσμιο Πόλεμο. Δεν σας κρύβω ότι στη Νέα Ζηλανδία αισθανόμουνα προστατευμένη, αλλά παρ' όλα αυτά έζησα το δράμα των Εβραίων προσφύγων που κατέφταναν στο νησί. Θεώρησα υποχρέωσή μου μαζί με άλλους Εβραίους που είχαν μείνει υγιείς στο σώμα και το νου, να συμβάλλουμε όσο το δυνατόν μπορούσαμε στο να προσταστεύσουμε το εβραϊκό πνεύμα, το οποίο είχε απομείνει. Μην ξεχνάτε ότι είχε χαθεί η δύναμή μας σ' όλη την Ευρώπη, επομένως το λιγότερο που θα μπορούσαμε να κάνουμε ήταν να βοηθήσουμε στη δημιουργία ανεξάρτητου ισραηλινού κράτους, που είχε χαθεί εδώ και χιλιάδες χρόνια».
 - Πιστεύετε ότι το Ολοκαύτωμα εξακολουθεί να φωτίζει αρνητικά την εποχή μας; 
 «Είναι από τις μεγαλύτερες τραγωδίες της ανθρωπότητας, όχι μόνον της εποχής μας. Είναι τραγικό ότι δίνουμε με ευκολία χαρακτηρισμούς, λέγοντας ότι αυτός είναι ναζί ή ότι αυτό είναι Ολοκαύτωμα, σε γεγονότα τα οποία δεν μπορούν να αρθούν στη σημασία αυτών των λέξεων. Εχουν χάσει το νόημά τους αυτές οι λέξεις».
 - Υπάρχουν αναλογίες με τη Γενοκτονία των Αρμενίων; 
 «Ναι. Υπάρχει αλληλεγγύη μεταξύ Αρμενίων και Εβραίων. Παρ' όλα αυτά, δεν μπορεί σε τίποτα να συγκριθεί με το Ολοκαύτωμα των Εβραίων, γιατί υποτίθεται ότι προήλθε από έναν πολιτισμένο λαό, όπως οι Γερμανοί ή οι Πολωνοί. Είναι αδιανόητο πώς μπόρεσαν να κάνουν τόσες φρικαλεότητες».
 - Ανήκετε στην παλιά γενιά. Τι συνείδηση είχε η δική σας και τι η νεότερη; 
 «Οι νέοι στο Ισραήλ γεννιούνται με την αίσθηση της ελευθερίας, γιατί ξέρουν ότι γεννιούνται σ' ένα ανεξάρτητο κράτος και ότι έχουν όλα τα δικαιώματά τους. Οι παλαιότερες γενιές γεννιούνταν με το αίσθημα της μειονότητας σε μια ξένη χώρα, όπου δεν είχαν την ανεξαρτησία τους και την ελευθερία τους».
 - Ποιο το σχόλιο σας για τα πρόσφατα αιματηρά -δυστυχώς- γεγονότα μεταξύ Ισραηλινών και Παλαιστινίων; 
 «Προσπαθώ να κρατήσω απόσταση από το μίσος και τη βία. Πιστεύω ότι και οι δύο πλευρές πρέπει να βρουν ένα modus vinendi, ώστε να ζήσουν αρμονικά και ειρηνικά. Οπως όλες οι συγκρούσεις, θα τελειώσει κι αυτή. Το θέμα είναι γιατί να χυθεί τόσο αίμα, προτού μπει οριστικά ένα τέλος».
