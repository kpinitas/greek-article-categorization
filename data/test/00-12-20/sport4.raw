Η ΟΥΕΦΑ σε συνεργασία με τις ομοσπονδίες-μέλη της και την Ευρωπαϊκή Ενωση έβαλε ψηλά τον πήχυ για την αναβάθμιση τόσο των διεθνών διοργανώσεων όσο και των εθνικών πρωταθλημάτων. Για την ποιοτική άνοδο του ποδοσφαίρου η ΟΥΕΦΑ αποφάσισε λοιπόν να θεσπίσει πέντε κριτήρια για τη συμμετοχή των ομάδων στα πρωταθλήματα. Η εθνική ομοσπονδία θα χορηγεί κάθε χρόνο στα σωματεία της, εφόσον πληρούν τις προϋποθέσεις, τη διεθνή άδεια συμμετοχής τους στις ευρωπαϊκές διοργανώσεις. Χωρίς τη συγκεκριμένη άδεια οι ομάδες από την περίοδο 2002 - 2003 θα αποκλείονται από τις διεθνείς υποχρεώσεις τους.
 Τα πέντε κριτήρια που θέσπισε η ΟΥΕΦΑ είναι τα ακόλουθα: 
 Αθλητικά κριτήρια: Πρόγραμμα ανάπτυξης νέων ποδοσφαιριστών ηλικίας 12 - 18, διπλωματούχοι εκπαιδευτές νέων και αύξηση του φίλαθλου κοινού.
 Οικονομικά κριτήρια και προϋποθέσεις που πρέπει να πληρούν τα σωματεία: Nα διαθέτουν οικονομικούς πόρους για να εκπληρώσουν τις υποχρεώσεις τους και να είναι ικανά να αποδείξουν ότι προβλέπουν θετικά καθαρά κεφάλαια στο τέλος της περιόδου.
 Διοικητικά κριτήρια: Να προσλάβουν υπαλλήλους ασφαλείας και Τύπου που θα είναι παρόντες σε όλους τους επίσημους αγώνες, καθώς και ιατρικό προσωπικό.
 Κριτήρια υποδομής: Να διαθέτουν στάδια 10.000 σκεπαστών θέσεων (διευκρινίστηκε ότι το κριτήριο αυτό δεν θα ισχύσει, επειδή δεν είναι εφικτό) και εγκαταστάσεις για τις προπονήσεις.
 Νομικά κριτήρια: Να είναι μέλη της εθνικής ποδοσφαιρικής ομοσπονδίας, να μετέχουν αποκλειστικά στις διοργανώσεις αυτής και να υπογράφουν συμβόλαιο με την ΟΥΕΦΑ σε περίπτωση που συμμετέχουν στις διοργανώσεις της.
 Στην περίπτωση που οι ομάδες δεν εκπληρούν τα κριτήρια θα επιβάλλονται κυρώσεις (μομφή, πρόστιμο, μείωση βαθμών, μη έκδοση άδειας που θα συνεπάγεται με τον υποβιβασμό του σωματείου στο εθνικό πρωτάθλημα).
