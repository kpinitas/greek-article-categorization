«Τα ζώα δεν είναι ιδιοκτησία του ανθρώπου ούτε πρώτη ύλη ούτε εμπόρευμα, αλλά πολύτιμα πλάσματα του Θεού». Αυτό κηρύττει εδώ και καιρό ο αιδεσιμότατος Αντριου Λίνζεϊ και πολλοί άλλοι ομοϊδεάτες του. Σήμερα, μετά το σάλο που έχει ξεσπάσει με τις ευρωπαϊκές τρελές αγελάδες, οι Αμερικανοί οικο-χριστιανοί αισθάνονται δικαιωμένοι και ανυπομονούν να διαδώσουν τις ιδέες τους και στη Γηραιά Ηπειρο.
 Τα τελευταία χρόνια κερδίζει έδαφος η προπαγάνδα ποικίλων «οικο-αιρέσεων», που υποστηρίζουν ότι ο Χριστός δεν έτρωγε κρέας ούτε ψάρια, ότι ο Κήπος της Εδέμ ήταν το βασίλειο της φυτοφαγίας και ότι οι Πρωτόπλαστοι αμάρτησαν τρώγοντας τον απαγορευμένο καρπό από το Δέντρο της Γνώσης, δηλαδή κάποιο λαχταριστό κοψίδι.
 Γιατί όχι; Πολλοί είναι αυτοί που βλέπουν το Χριστό σαν ένα πανίσχυρο πολιτικό και εμπορικό σήμα, χωρίς δικαιώματα cop yright, και επομένως ο καθένας μπορεί να το κόψει και να το ράψει στα μέτρα του. Δυστυχώς, ο ίδιος ο Χριστός δεν μπορεί να διαψεύσει αν όντως συμμετέχει στην «παράταξη του Ιησού» ή ψηφίζει το «κόμμα της Εκκλησίας», αν όντως δάκρυσε για τις ταυτότητες, όπως γράφτηκε στην κάρτα που μοιράστηκε στους πιστούς. Επίσης δεν μπορεί να ζητήσει δικαιώματα από την τηλεοπτική επαναπροβολή κάθε Πάσχα της επιτυχημένης σειράς «Ο Ιησούς από τη Ναζαρέτ» ή από τις (όχι και τόσο σημαντικές) πωλήσεις των δίσκων των «Jesus & Mary Chain», των δικών μας χριστιανορθόδοξων ροκάδων. Πάντως, μερικοί λένε ότι δεν είναι τυχαίο που ο Ρονάλντο, αφού στο απόγειο της ποδοσφαιρικής του δόξας τόλμησε να φωτογραφηθεί μιμούμενος τη στάση που έχει ο Ιησούς στο περίφημο γιγάντιο άγαλμά του στο Ρίο, λίγο μετά έσπασε το πόδι του και ακόμα δεν έχει επιστρέψει στα γήπεδα...
 Κατά καιρούς έχει ειπωθεί ότι ο Ιησούς υπήρξε ο πρώτος επαναστάτης, ο πρώτος αγωνιστής της ειρήνης ή και ο πρώτος κομμουνιστής. Επομένως, γιατί κάποιος να μην υποστηρίξει ότι υπήρξε και ο πρώτος οικολόγος ή ο πρώτος χορτοφάγος; Τα μη σαρκοβόρα παιδιά του Ιησού εκδίδουν φυλλάδια, έχουν το site jesus-online στο Δίκτυο, ερμηνεύουν τις Γραφές από διατροφική άποψη και παροτρύνουν τους χριστιανούς να απέχουν όχι μόνο από το κρέας, αλλά και από τα ψάρια, τα αβγά και τα γαλακτομικά προϊόντα, από οτιδήποτε αποτελεί προϊόν εκμετάλλευσης των αθώων και ανυπεράσπιστων ζώων από τον άνθρωπο.
 Το γεγονός ότι, σύμφωνα με τα γκάλοπ, ο αρχιεπίσκοπος Χριστόδουλος είναι ο δεύτερος πιο δημοφιλής Ελληνας μετά τον Πρόεδρο της Δημοκρατίας, δεν είναι ούτε τυχαίο ούτε αποκλειστικά ελληνικό φαινόμενο. Σήμερα η θρησκεία αποδεικνύεται πολύτιμο εργαλείο, τόσο στο πολιτικό όσο και στο εμπορικό μάρκετινγκ. Η αναγκαστική υιοθέτηση από πλατιά λαϊκά στρώματα της ιδεολογίας «ο σώζων εαυτόν σωθήτω» θέτει μακροπρόθεσμα σε κίνδυνο την ενεργητική ένταξή τους στο κυρίαρχο σύστημα αξιών και οραμάτων. Ετσι, η «θρησκευτική επαναφορά» αποτελεί σήμερα μια πολύτιμη ασφαλιστική δικλίδα για τις κυρίαρχες τάξεις, καθώς καλύπτει τα μεγάλα ιδεολογικά κενά που αφήνει η πολιτική (και η θρησκεία) της αγοράς και η Εκκλησία καλείται να σταθεροποιήσει τον αποσαθρωμένο κοινωνικό ιστό.
 Η θεωρία περί χορτοφάγου Ιησού έχει πολλά αδύνατα σημεία, εφόσον πουθενά στη διδασκαλία του δεν αναφέρεται ρητά το «μην τρώτε μοσχάρι ή αρνί». Μάλιστα, η Παλαιά Διαθήκη κάνει διαχωρισμό ανάμεσα σε «καθαρά» και «ακάθαρτα» ζώα, έτσι ώστε κάθε νοικοκυρά να ξέρει τι θα μαγειρέψει. Για παράδειγμα, επιτρέπεται η βρώση όλων των υδρόβιων ζώων εφόσον έχουν πτερύγια ή λέπια, ενώ από τα ζώα της στεριάς επιτρέπονται μόνον όσα είναι μηρυκαστικά και έχουν διχαλωτή οπλή. Στα απαγορευμένα εδέσματα συγκαταλέγονται το χοιρινό, η καμήλα, ο κόρακας, η κουκουβάγια, η στρουθοκάμηλος, ο σκαντζόχοιρος, ενώ παραδόξως επιτρέπονται όλα τα είδη της ακρίδας, εφόσον το έντομο αυτό πηδά πάνω από το έδαφος... Η Καινή Διαθήκη δεν κάνει τέτοιες διακρίσεις, αλλά οι οικο-χριστιανοί ισχυρίζονται ότι η αποχή από το κρέας υπαγορεύεται από την επί του Ορους ομιλία και συγκεκριμένα από το εδάφιο «Μακάριοι οι ελεήμονες ότι αυτοί ελεηθήσονται», που περιλαμβάνει και το έλεος προς τα ζώα.
 Μπορείτε να φανταστείτε το Χριστό χασάπη ή εργαζόμενο σε σφαγείο; Αυτό είναι το πιο αποστομωτικό επιχείρημα των χορτοφάγων χριστιανών. Κι εδώ σηκώνουμε τα χέρια ψηλά.
