 Σε διμέτωπη αντεπίθεση, κατά Δημήτρη Αβραμόπουλου και Ντόρας Μπακογιάννη, πέρασε χθες ο Κώστας Καραμανλής και όλα στη Νέα Δημοκρατία παραπέμπουν σε ηφαίστειο που ξυπνά! 
 Ο πρόεδρος της Νέας Δημοκρατίας για πρώτη φορά από την εκλογή του απάντησε -μέσω κύκλων- στην Ντόρα Μπακογιάννη με οξύτατο ύφος, κατηγορώντας την για «εμπόριο διαφωνιών»! Η κ. Μπακογιάννη δεν άφησε αναπάντητη την κατηγορία και σε νέες δηλώσεις της είπε πως «δεν απαντάει σε κύκλους και όποιος θέλει μπορεί
 Η αντιπαράθεση παίρνει έτσι γενικευμένο χαρακτήρα και απρόβλεπτες διαστάσεις κάτω από τη σκιά μάλιστα του κόμματος του Δημήτρη Αβραμόπουλου.
 Ο πρόεδρος της Νέας Δημοκρατίας, όμως, επιτέθηκε και στο δήμαρχο σε συνάντησή του με δημοσιογράφους, λέγοντας πως το κόμμα του θα έχει δυσανάλογα μικρότερη απήχηση από αυτή που έχει σήμερα, προσθέτοντας πως τα «ροζ συννεφάκια» δεν μπορούν να κρατήσουν για πολύ (αναλυτικό ρεπορτάζ στη σελ. 6). Ο Δ. Αβραμόπουλος πάντως, τα παρακολουθεί όλα αυτά με αρκετές δόσεις ικανοποίησης και παράλληλα ετοιμάζει τα επόμενα βήματά του.
 Ο Κώστας Καραμανλής ήταν αρκούντως οργισμένος στο χθεσινό πρωινό καφέ της Ρηγίλλης. Θεώρησε πως η επίθεση που δέχτηκε από την Ντόρα Μπακογιάννη ήταν σκληρή και ότι όσα ανέφερε δεν ανταποκρίνονται στην πραγματικότητα. Και αναφερόταν κυρίως στην κριτική τής πρώην υπουργού, ότι το κόμμα είναι αρχηγικό, ότι επικρατεί ιδιοκτησιακή αντίληψη, ότι με τους χειρισμούς Καραμανλή δημιουργήθηκε πολιτικό κενό, το οποίο σπεύδει να καλύψει ο Δ. Αβραμόπουλος.
 «Iδιοκτησιακή αντίληψη δεν υπάρχει, όλα τα όργανα του κόμματος λειτουργούν», είπε ο πρόεδρος της Ν.Δ. στους συνεργάτες του. Και αυτό άφηναν κι αυτοί να διαρρέει. Οτι δηλαδή, σε όλες τις συνεδριάσεις των κομματικών οργάνων, οι οποίες είναι πολύ τακτικές, η κ. Μπακογιάννη όχι απλά συμμετέχει, αλλά πρώτη παίρνει και το λόγο για να μιλήσει. Φυσικά η πλέον σκληρή απάντηση του κ. Καραμανλή ήταν αυτή με την οποία έκανε λόγο για «εμπόριο διαφωνιών της κ. Μπακογιάννη».
 Η πρώην υπουργός σε δηλώσεις της (στο «Αλτερ») απάντησε, λέγοντας πως κανείς δεν πιστεύει ότι κάνει εμπόριο διαφωνιών και πρόσθεσε πως δεν απαντά σε κύκλους, αλλα σε εκείνους που λένε υπεύθυνα αυτό που θέλουν να πουν.
 Ο πρόεδρος της Ν.Δ. πάντως δεν είχε περιθώρια να μη μιλήσει στην κριτική τής πρώην υπουργού. Τα δυσαρεστημένα στελέχη στο κόμμα του είναι πολλά και έτοιμα να ασκήσουν αναλόγου ύφους κριτική.
 Tην ίδια στιγμή, βρίσκονται σε εξέλιξη και κάποιες κινήσεις, με τις οποίες ομαδοποιούνται οι κριτικές αυτές. Οπως, για παράδειγμα, το δείπνο που παραθέτει η βουλευτής Ελσα Παπαδημητρίου σε μια σειρά από βουλευτές της Ν.Δ. προκειμένου να συζητήσουν τις εξελίξεις αυτές. Ενα δείπνο στο οποίο έχουν προσκληθεί βουλευτές όλων των τάσεων, ακόμη και ο εξάδελφος του προέδρου της Ν.Δ. Μιχάλης Λιάπης, ο οποίος έλεγε χθες πως θα παραστεί, όπως παρέστη και στο
κάλεσμα Καραμανλή πριν από λίγες ημέρες «για ένα τσίπουρο».
 Είναι χαρακτηριστικό πάντως πως πολλοί βουλευτές άρχισαν να εκφράζουν και δημόσια τις ενστάσεις τους για την τακτική Καραμανλή, αλλά και τις προσυνεδριακές διαδικασίες.
 Ενας από αυτούς, ο Θόδωρος Kασσίμης, είπε πως ο κ. Καραμανλής πρέπει να κάνει ένα διαφορετικό συνέδριο και η Ν.Δ. να προχωρήσει στην επανίδρυσή της. «Οφείλουμε να ανοιχτούμε στην κοινωνία και να καλύψουμε ένα κενό, που έχει δημιουργηθεί εδώ και 5-6 χρόνια», πρόσθεσε.
 Ο Πέτρος Τατούλης, από την πλευρά του, όταν ρωτήθηκε (από τον 9, 84) για τις φήμες που τον φέρουν να συνεργάζεται με το κόμμα Αβραμόπουλου, είπε: «Οταν συζητάς αξιόπιστα για το μέλλον σου, αυτό εξαρτάται από τις πολιτικές εξελίξεις. Οσο αυτές επιτρέπουν τη συμπόρευση, αυτή θα υπάρχει. Ο πολιτικός δεν είναι υποχρεωμένος να ακολουθεί με επαγγελματική λογική την πολιτική».
 Και ενώ η Ν.Δ. περνάει μια περίοδο έντονης κρίσης, ο δήμαρχος μέσω συνεργατών του διαψεύδει δημοσιεύματα και φήμες που θέλουν τον Μ. Μανωλάκο, τον ακροδεξιό
πρώην πολιτευτή της Ν.Δ., να προσχωρεί στο κόμμα του. Ο κ. Μανωλάκος μάλιστα δήλωσε πως πριν από δύο μήνες τού είχε προταθεί από συνεργάτες του κ. Αβραμόπουλου να συνεργαστούν.
 Ωστόσο συνεργάτες του δημάρχου το διέψευδαν, όπως διέψευδαν και το ενδεχόμενο συνεργασίας και με τον κ. Μανωλάκο, αλλά κατά πάσα πιθανότητα και με τον Κ. Ζουράρη. Αντίθετα, ανοιχτό άφηναν το ενδεχόμενο συνεργασίας με τον Κ. Λιάσκα.
 Τέλος, ο δήμαρχος Δράμας Μ. Τζίμας και ο βουλευτής Αν. Φούσας που εφέροντο από
δημοσιεύματα να «φλερτάρουν» με το κόμμα Αβραμόπουλου, το διέψευσαν κατηγορηματικά. 
