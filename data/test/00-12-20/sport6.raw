 Η επιχείρηση ανασυγκρότησης και ξεκούρασης αρχίζει από το Αμστερνταμ για τον Παναθηναϊκό, που είναι ο επίσημος προσκεκλημένος στη φιέστα για τα 100 χρόνια από την ίδρυση του θρυλικού Αγιαξ.
 Στο πανέμορφο και υπερσύγχρονο Στάδιο «Αρένα» στις 20.00 (ώρα Ολλανδίας), σύμφωνα με το τελετουργικό, θα γίνει η άτυπη ρεβάνς του αξέχαστου τελικού του '71 στο Γουέμπλεϊ. Είκοσι εννέα χρόνια μετά η μονομαχία Γιόχαν Κρόιφ-Μίμη Δομάζου ή, αν θέλετε, και των υπολοίπων εξίσου μεγάλων, των Νέεσκενς, Ρεπ, Χάαν, Κάιζερ από τη μία και Αντωνιάδη, Ελευθεράκη, Καμάρα, Οικονομόπουλου, Φυλακούρη από την άλλη, αναμένεται το ίδιο συναρπαστική. Λίγο μετά, στις 21.00 (22.00 Ελλάδας), θα γίνει ο φιλικός αγώνας των σημερινών ομάδων Αγιαξ-ΠΑΟ.
 «Αυτός ο αγώνας έχει ξεχωριστή σημασία, είναι ιστορικό ματς για τον Αγιαξ, αλλά και τον Παναθηναϊκό» υπογράμμισε το πρωί στο Ελληνικό ο Αγγελος Αναστασιάδης. «Οι παλιοί θα έχουν την ευκαιρία να θυμηθούν στιγμές που έζησαν και οι νέοι αυτά για τα οποία έχουν ακούσει. Είναι τιμή για τον ΠΑΟ γενικά και το ελληνικό ποδόσφαιρο η συμμετοχή σ' αυτή τη γιορτή».
 Η προπόνηση, τελευταία πριν από τα Χριστούγεννα χθες βράδυ στο «Αρένα» κάτω από κρύο (Ο βαθμοί Κελσίου) ήταν σε χαλαρούς ρυθμούς, ενώ στην Αθήνα, εκτός των τραυματιών Σόουζα, Χαλκιά, Γκαλέτο, Καραγκούνη, Βίλα, έμειναν την τελευταία στιγμή και οι Βλάοβιτς, Σιπνιέφσκι, οι οποίοι, όπως γνωστοποιήθηκε αρμοδίως, προσβλήθηκαν από ίωση, καθώς επίσης ο Σάριτς, που περιμένει να γίνει πατέρας. Στην αποστολή μετέχει και ο διευθυντής της Ακαδημίας της Παιανίας Τάσος Σιούλας, που θα έχει επαφές με τους υπευθύνους του πρότυπου φυτωρίου του Αγιαξ.
 Ως τη «μεγαλύτερη τιμή και χριστουγεννιάτικο δώρο που έγινε στον ΠΑΟ» χαρακτήρισε την πρόσκληση του Αγιαξ ο Αριστείδης Καμάρας. Και πρόσθεσε: «Ολοι νιώθουμε σαν παιδιά που ξαναμπαίνουμε στο γήπεδο για να ζήσουμε όμορφες στιγμές. Θα ήταν υπέροχο αν παίρναμε τη ρεβάνς έστω σ' αυτό το συμβολικό παιχνίδι». Από την πλευρά του ο «στρατηγός» Δομάζος τόνισε: «Το '71 μία ερασιτεχνική ομάδα, χωρίς ξένο στη σύνθεσή της, άγγιξε την κορυφή της Ευρώπης. Τότε δεν καταλαβαίναμε τι κάναμε. Πολλά χρόνια μετά συνειδητοποιήσαμε το μέγεθος της επιτυχίας».
 *Σε οικογενειακό κλίμα, παρουσία και του Γιάννη Βαρδινογιάννη (Τζίγκερ) οι παίκτες και οι άνθρωποι του ποδοσφαιρικού τμήματος δείπνησαν προχθές στο σπίτι του προέδρου του ΠΑΟ.
