 Τράπεζα της Γαλλίας προειδοποίησε χθες τις τράπεζες της χώρας να προσέξουν το άνοιγμα τους στις υπερχρεωμένες ευρωπαϊκές εταιρείες τηλεπικοινωνιών.
 Στο μηνιαίο της δελτίο του Δεκεμβρίου, η γαλλική κεντρική τράπεζα αναφέρει ότι
έχει αρχίσει σε συνεργασία με τις εποπτικές τραπεζικές αρχές να μελετά προσεκτικά την έκθεση των τραπεζών της χώρας στον τηλεπικοινωνιακό τομέα. Επιπλέον αναφέρει ότι είναι επιθυμητό, η έκθεση των γαλλικών πιστωτικών ιδρυμάτων στον τηλεπικοινωνιακό τομέα να παραμείνει σε ισορροπία με το ειδικό βάρος του στη γαλλική και διεθνή οικονομία. Σύμφωνα με τα στοιχεία της κεντρικής τράπεζας, 50 περίπου κορυφαίες τράπεζες είναι υπεύθυνες για το 90% του δανεισμού των τηλεπικοινωνιακών εταιρειών. Σύμφωνα με τις εκτιμήσεις της, στους πρώτους 9 μήνες του 2000 ο δανεισμός αυτός προσέγγισε τα 90 δισ. δολάρια. Η έκθεση των γαλλικών τραπεζών αυξήθηκε ραγδαία σε αυτό το διάστημα, αλλά ήταν μικρότερη σε σχέση με την αντίστοιχη των ξένων. Ωστόσο οι κίνδυνοι για τον τομέα παρουσιάζονται αυξημένοι και η κεντρική τράπεζα προειδοποιεί τα πιστωτικά ιδρύματα να είναι προσεκτικά όταν αναλαμβάνουν πιστωτικούς κινδύνους. 
 Οπως είναι γνωστό οι κορυφαίες τηλεπικοινωνιακές εταιρίες της Ευρώπης χρεώθηκαν υπερβολικά φέτος προκειμένου να χρηματοδοτήσουν την εξασφάλιση αδειών δημιουργίας δικτύων κινητής τηλεφωνίας τρίτης γενιάς, οι οποίες εκποιήθηκαν από τις ευρωπαϊκές κυβερνήσεις. Η υπερχρέωση αυτή επιβάρυνε σημαντικά τους προϋπολογισμούς τους με αποτέλεσμα της υποβάθμιση της δανειοληπτικής τους πίστης και του χρέους τους. Οι ανησυχίες για την πιστωτική
τους κατάσταση οδήγησαν παράλληλα στη σημαντική υποχώρηση των τιμών των μετοχών τους. 
 To μήνυμα της γαλλικής κεντρικής τράπεζας έρχεται σε συνέχεια ανάλογων προειδοποιήσεων τις τελευταίες εβδομάδες από την Τράπεζα της Αγγλίας, των βρετανικών εποπτικών αρχών χρηματοπιστωτικών υπηρεσιών και της Τράπεζας Διεθνών Διακανονισμών για τις αυξανόμενες πιστώσεις προς τον τηλεπικοινωνιακό τομέα. Aρκετές ακόμη κυβρνήσεις έχουν θέσει στο μικροσκόπιο τον τομέα, αν και ακόμη δεν έχουν ακόμη αποκαλυφτεί κάποιες σοβαρές απειλές για τις εμπορικές τράπεζες ή το τραπεζικό σύστημα στο σύνολό του.
