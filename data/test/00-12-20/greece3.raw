Στα συνοικιακά κρεοπωλεία στρέφουν την προσοχή τους τα συνεργεία ΣΔΟΕ και εφοριακών, αλλά και του υπουργείου Ανάπτυξης. Αυτό δε, μετά τη διαπίστωση ότι στην αγορά του Ρέντη οι τιμές αποκλιμακώθηκαν έστω και οριακά, στη Βαρβάκειο οι καταστηματάρχες διατηρούν σε λογικά επίπεδα τις τιμές, ενώ, αντίθετα, στα συνοικιακά κρεοπωλεία αυτές έχουν ξεφύγει από τον έλεγχο.
 Από χθες στην Αττική πραγματοποιούν ελέγχους 500 συνεργεία που αποτελούνται από υπαλλήλους του ΣΔΟΕ και εφοριών, ενώ για το σύνολο της χώρας έχουν διατεθεί περίπου 3.000 συνεργεία. Οι έλεγχοι θα γίνονται σε λογιστήρια εταιρειών τροφίμων, κρεοπωλεία κ.λπ., αλλά και σε φορτηγά που μεταφέρουν κρέατα και τρόφιμα.
 Στόχος των ελέγχων είναι η διαπίστωση του κατά πόσο τα διακινούμενα αγαθά συνοδεύονται από παραστατικά. Στην ουσία όμως γίνονται για να δείχνουν σε όλους ότι οι αρχές παρακολουθούν από κοντά τα τεκταινόμενα στην αγορά ώστε να λειτουργούν ανασταλτικά σε ανατιμητικές διαθέσεις.
 Αυτό που φοβάται ιδιαίτερα η κυβέρνηση είναι η αναζωπύρωση του πληθωρισμού εξαιτίας των ανατιμήσεων στα κρέατα, τη στιγμή που το κλίμα έχει βελτιωθεί σημαντικά λόγω της αποκλιμάκωσης των τιμών των καυσίμων και των τιμών των οπωρολαχανικών.
 Η κατάσταση στην αγορά εξετάστηκε σε σύσκεψη που έγινε χθες στο υπουργείο Οικονομικών με τη συμμετοχή των υφυπουργών Ανάπτυξης Μιλένας Αποστολάκη, Οικονομικών Απόστολου Φωτιάδη, του διευθυντή του ΣΔΟΕ Αττικής Ανδρέα Κυρίτση και εκπροσώπων των κρεατεμπόρων. Μετά τη σύσκεψη η κ. Αποστολάκη χαρακτήρισε αδικαιολόγητες τις αυξήσεις στην αγορά, ενώ όπως είπε ενδεικτικές τιμές χονδρικής για το αρνί είναι οι 2.200 δραχμές και για το κατσίκι οι 2.300 δραχμές το κιλό. Σύμφωνα με την υφυπουργό, οι τιμές στη Βαρβάκειο συνεχίζουν να διατηρούνται σε επίπεδα λογικά, ενώ η ίδια χαρακτήρισε υπερβολική την εικόνα που βγαίνει προς τα έξω. Κάλεσε δε τους καταναλωτές να αξιοποιήσουν τη δύναμη που τους δίνει η ελεύθερη αγορά και ο ανταγωνισμός. 
 Οσο για τον κ. Φωτιάδη, δήλωσε ότι η κυβέρνηση δεν είναι διατεθειμένη να ανεχθεί τις τάσεις εκμετάλλευσης και κερδοσκοπίας σε βάρος των καταναλωτών, γι' αυτό και θα πατάξει με αμείλικτο τρόπο το φαινόμενο.
 Εν τω μεταξύ, χθες στην κεντρική αγορά του Ρέντη, όπου έχει εγκατασταθεί συνεργείο του ΣΔΟΕ, οι μειώσεις ήταν οριακές στις τιμές αρνιών και κατσικιών, ενώ στη γαλοπούλα ικανοποιητική. Συγκεκριμένα, με εξαίρεση τα βουλγάρικα αρνιά
που οι τιμές τους μειώθηκαν κατά 100 δραχμές το κιλό και περιορίστηκαν σε 1.400-1.800, στα υπόλοιπα εγχώρια κρέατα η μείωση ήταν μόλις 50 δραχμές το κιλό, ενώ αύξηση παρατηρήθηκε στις εγχώριες χοιρινές μπριζόλες.
 Αντίθετα, ικανοποιητική ήταν η μείωση στις χονδρικές τιμές της εγχώριας γαλοπούλας που πουλήθηκε μεταξύ 1.700 και 2.000 δραχμών το κιλό. Ετσι, σύμφωνα
με τον πρόεδρο των κρεοπωλών της Βαρβακείου Ανδρέα Πλαστήρα, οι τιμές που διαμορφώνονται εκεί κινούνται στα επίπεδα 2.400-2.900 δραχμών για το αρνάκι και το κατσικάκι, 2.000-2.500 δραχμών για την εγχώρια γαλοπούλα και για την εισαγόμενη 1.000-1.500 δραχμές το κιλό.
