 Αισιόδοξος για την πορεία του ευρώ, την ανάπτυξη και την καταπολέμηση της ανεργίας, εμφανίζεται ο πρόεδρος της ΕΚΤ Βιμ Ντούιζενμπεργκ.
 Ερωτηθείς από τους δημοσιογράφους, έπειτα από ομιλία του στην Μπανγκόκ, ο κ. Ντούιζενμπεργκ τόνισε ότι το ευρώ έχει τη δυνατότητα περαιτέρω ανατίμησης, με το δεδομένο της πρόσφατης κούρσας έναντι του δολαρίου.
 Ο Ευρωπαίος αρχιτραπεζίτης υποστήριξε μάλιστα ότι αυτός και οι συνάδελφοί του πίστευαν ήδη από τις αρχές Οκτωβρίου, ότι το ευρώ έχει τη δυνατότητα ανάκαμψης. «Ναι, πιστεύουμε ότι βλέπουμε οι προσδοκίες μας να γίνονται πραγματικότητα», τόνισε.
 Το ευρώ είχε φτάσει να υποχωρεί στα 82, 25 σεντς στα τέλη Οκτωβρίου. Χάρη όμως στις παρεμβάσεις της ΕΚΤ και πολύ περισσότερο στη μετεκλογική κατρακύλα των αμερικανικών αγορών, το ευρωπαϊκό νόμισμα ανέκαμψε πάνω από 8% μέσα σε λίγες εβδομάδες, δημιουργώντας βάσιμες ελπίδες ότι η κακοδαιμονία των δύο προηγούμενων ετών είναι πλέον παρελθόν.
 Χθες πάντως το ευρωπαϊκό νόμισμα υποχώρησε λίγο κάτω από τα 89 σεντς, για να ανακάμψει πάνω από το επίπεδο αυτό λόγω του περιορισμένου όγκου συναλλαγών, καθώς οι αγορές κάθονταν σε αναμμένα κάρβουνα, εν όψει της ανακοίνωσης της Fed
 Ο κ. Ντούιζενμπεργκ εξέφρασε ακόμη την πεποίθηση, ότι η οικονομία της ζώνης του ευρώ θα αναπτυχθεί στο 3% περίπου τα δύο επόμενα χρόνια και ότι η ανεργία αρχίζει σαφώς να μειώνεται.
 Πάντως η ανάκαμψη του ευρώ δεν φαίνεται να έχει αυξήσει τη δημοτικότητα του κ.
Ντούιζενμπεργκ μεταξύ των αγορών. Σε δημοσκόπηση του Ρόιτερ, μεταξύ 35 οικονομολόγων που παρακολουθούν την ΕΚΤ, το ένα τρίτο των ερωτηθέντων (12), θεωρούν ότι το πρώην μέλος της Μπούντεσμπανκ Οτμαρ Ιζινκ θα ήταν καλύτερος πρόεδρος από τον Ντούιζενμπεργκ.
 Εξι οικονομολόγοι κατονόμασαν, επίσης, ως καταλληλότερο πρόεδρο το διοικητή της Τράπεζας της Γαλλίας, Ζαν Κλοντ Τρισέ, ο οποίος θα αντικαταστήσει τον Ντούιζενμπεργκ κάποια στιγμή μέσα στο 2002.
 Συνολικά στην εν λόγω δημοσκόπηση, η ΕΚΤ με άριστα το 10 βαθμολογήθηκε με πέντε. Με χειρότερη επίδοση, βαθμό τέσσερα στην επικοινωνιακή της πολιτική και
