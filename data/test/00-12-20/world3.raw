 Οι Ευρωπαίοι καταναλωτές, που το γύρισαν στα ψάρια λόγω των τρελών αγελάδων, ίσως θα πρέπει να ξανασκεφθούν... Δύο ευρωπαϊκές ανεξάρτητες επιστημονικές επιτροπές κρούουν τον κώδωνα του κινδύνου για το υψηλό ποσοστό διοξίνης που έχουν τα ψάρια τόσο της ανοικτής θαλάσσης όσο και των ιχθυοτροφείων.
 Πρόκειται για την επιστημονική επιτροπή για τις ζωοτροφές και την επιστημονική
επιτροπή για τη διατροφή, οι οποίες εκπόνησαν για λογαριασμό της Κομισιόν δύο εκθέσεις σχετικά με τα ψάρια που καταναλώνουν οι Ευρωπαίοι καταναλωτές. Και στις δύο εκθέσεις επισημαίνεται ότι το ποσοστό μόλυνσης από διοξίνη των ψαριών
και των ιχθυέλαιων είναι πολύ υψηλό σε σχέση με τα άλλα προϊόντα διατροφής.
 Σύμφωνα με την έκθεση της επιστημονικής επιτροπής ζωοτροφών, το ποσοστό μόλυνσης από διοξίνη των ψαριών ανοικτής θαλάσσης και ιχθυοτροφείων είναι από δέκα έως και τριάντα φορές μεγαλύτερο από αυτό των αβγών.
 Αντίθετα, το ποσοστό διοξίνης που βρέθηκε στα φυτικά προϊόντα είναι πολύ χαμηλό και συνεπώς ακίνδυνο.
 Στα ίδια συμπεράσματα κατέληξε και η επιστημονική επιτροπή για τη διατροφή, η
οποία υπογραμμίζει στην έκθεσή της ότι τα ψάρια που αλιεύονται στις ευρωπαϊκές
θάλασσες έχουν πολύ υψηλότερο ποσοστό διοξίνης από τα ψάρια που προέρχονται από τις θάλασσες π.χ. του Περού ή της Χιλής. Τα περισσότερο μολυσμένα είναι τα
ψάρια με λίπος, όπως οι ρέγκες που αλιεύονται στη Bόρεια Θάλασσα.
 Οι δύο εκθέσεις υποβλήθηκαν στην Κομισιόν, η οποία θα υποβάλει στους «15» εντός του πρώτου τριμήνου του 2001 συγκεκριμένες προτάσεις που θα καθορίζουν το ανώτατο επιτρεπτό ποσοστό διοξίνης στα προϊόντα διατροφής.
 Η διοξίνη λοιπόν, που είναι μια ιδιαίτερα καρκινογόνος ουσία, επανέρχεται στην
επικαιρότητα, μετά το σκάνδαλο των μολυσμένων πουλερικών στο Βέλγιο το 2000.
