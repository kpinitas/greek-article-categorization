 Σχέδιο με επτά προτάσεις για τον εκσυγχρονισμό και την ανάπτυξη του επαγγελματικού ποδοσφαίρου κατέθεσε χθες το μεσημέρι ο πρόεδρος του Ολυμπιακού, Σωκράτης Κόκκαλης, σε έκτακτη συνέντευξη Τύπου, που έγινε στα γραφεία της πειραϊκής ΠΑΕ.
 Ο πρόεδρος της «ερυθρόλευκης» εταιρείας υποστήριξε ότι το επαγγελματικό ποδόσφαιρο δεν θα πρέπει να επιδοτείται από το κράτος, έκανε αναφορά για την αντιμετώπιση της βίας στα γήπεδα, για την επαγγελματική διαιτησία, την αθλητική δικαιοσύνη, το ντόπινγκ και την απαγόρευση της πολυϊδιοκτησίας. Ο κ. Κόκκαλης στο περιθώριο των προτάσεών του, εμμέσως στήριξε τον πρόεδρο της ΕΠΑΕ, Βίκτωρα Μητρόπουλο, λέγοντας ότι «οι αλλαγές προσώπων δεν επιφέρουν αλλαγές στα πράγματα, χρειάζονται θεσμικές αλλαγές», τόνισε ότι «αναγνωρίζω τη διοίκηση της ΕΠΟ» και κράτησε αποστάσεις από τον υφυπουργό Αθλητισμού, Γιώργο Φλωρίδη, διότι, όπως είπε, «δεν μιλώ με τον υφυπουργό, είμαι μέλος της ΕΠΑΕ», «θα πρέπει να καθίσει στο ίδιο τραπέζι με την ΕΠΑΕ για να λύσουν τις διαφορές», ενώ άφησε υπονοούμενα «για περαστικούς στο ελληνικό ποδόσφαιρο».
 Ο πρόεδρος της ΠΑΕ Ολυμπιακός απέστειλε χθες το πρωί τις προτάσεις του σε όλους τους αρμόδιους φορείς (ΕΠΟ, ΕΠΑΕ), αλλά και στους άλλους ιδιοκτήτες των ΠΑΕ. Ο Σωκράτης Κόκκαλης θεωρεί απαραίτητη τη συνεργασία των μεγαλομετόχων των ΠΑΕ, καλώντας τους να συζητήσουν στις αρχές Ιανουαρίου σε μια συνάντηση εφ' όλης της ύλης. Οπως, μάλιστα, τόνισε χαρακτηριστικά: «Εμείς οι ιδιοκτήτες θέλουμε να γυρίσει ο κόσμος στα γήπεδα και όχι διάφοροι περαστικοί που σήμερα είναι εδώ και αύριο θα τους ψάχνουμε».
 Μετά την ανάλυση των επτά προτάσεων, ο κ. Κόκκαλης απάντησε σε ερωτήσεις των εκπροσώπων των ΜΜΕ. Σε ερώτηση για το ποια είναι η θέση του Ολυμπιακού για την ψήφο εμπιστοσύνης που έχει ζητήσει ο Βίκτωρας Μητρόπουλος, ο πρόεδρος της πειραϊκής ΠΑΕ υπογράμμισε: «Ο κύριος Μητρόπουλος ανακοίνωσε γενική συνέλευση της ΕΠΑΕ στις 17 Ιανουαρίου, άρα εκεί θα πάρει θέση ο Ολυμπιακός. Αν κάποια άλλη ΠΑΕ ή φορέας προτείνει κάτι καλύτερο, ο Ολυμπιακός θα συμφωνήσει».
 Αναφορικά με τη διαιτησία, είπε ότι «το σύστημα που προτείνουμε δεν περιορίζεται στις μηνιαίες αποδοχές των διαιτητών, αλλά με κάποιες διαδικασίες που θα λαμβάνονται από την ΕΠΑΕ θα προβλέπεται σημαντικό μπόνους κάθε χρόνο για τους τρεις καλύτερους».
 Ο κ. Κόκκαλης χαρακτήρισε ικανοποιητική τη μείωση των ομάδων από 18 σε 14, ενώ στη συνέχεια απέφυγε να κατονομάσει ποιους εννοούσε όταν μίλησε για «περαστικούς». Πηγές της ΠΑΕ έλεγαν χθες βράδυ ότι ουσιαστικά «φωτογράφισε» τον υφυπουργό Aθλητισμού, Γιώργο Φλωρίδη, αλλά και τον πρόεδρο του Παναθηναϊκού, Αγγελο Φιλιππίδη.
 «Αφήνω στη δική σας κρίση το ποιοι είναι οι περαστικοί και ποιοι οι μόνιμοι στο ποδόσφαιρο». Σε ερώτηση σχετικά με το γιατί δεν ενημέρωσε και τον υφυπουργό Αθλητισμού, Γιώργο Φλωρίδη, για τις προτάσεις του, σημείωσε: «Εγώ δεν είμαι συνομιλητής του υπουργού, αλλά είμαι μέλος της ΕΠΑΕ».
 Σ' ό,τι αφορά τη σχέση του επαγγελματικού ποδοσφαίρου με τον ΟΠΑΠ, η απάντηση ήταν συγκεκριμένη: «Ο ΟΠΑΠ θα γίνει Α.Ε. και θα υπάρξει η δυνατότητα εμπορικών διαπραγματεύσεων της ΕΠΑΕ με τον ΟΠΑΠ. Δεν θέλουμε επιχορηγήσεις. Οι επιχορηγήσεις πρέπει να πηγαίνουν στον ερασιτεχνικό αθλητισμό. Το κράτος μάς παίρνει μεγάλο ποσοστό από τα εισιτήρια. Εχουμε καταβάλει αρκετά δισεκατομμύρια στο κράτος για χρέη προηγούμενων διοικήσεων του Ολυμπιακού. Δεν έχουμε δει ούτε μια δραχμή από το Ελληνικό Δημόσιο και ούτε θέλουμε να δούμε».
 Σε ερώτηση για τον εάν μπορούν οι ΠΑΕ, όπως είναι σήμερα, να εισαχθούν στο Χρηματιστήριο, ο κ. Κόκκαλης υποστήριξε: «Στο Χρηματιστήριο έχουν μπει εταιρείες που είναι πολύ χειρότερες από τις χειρότερες ΠΑΕ. Θα πρέπει να υπάρχει συγκεκριμένη διαδικασία και να πληρούνται οι όροι. Εφόσον δεν τους πληρούν, τότε θα πρέπει να βρεθεί ιδιοκτησία που θα πληροί τις προϋποθέσεις».
 Σχολιάζοντας την ερώτηση για το πώς θα γίνουν όλα αυτά, αφού δεν υπάρχουν γέφυρες επικοινωνίας ΕΠΑΕ και πολιτείας, ο Σωκράτης Κόκκαλης επεσήμανε: «Τα προβλήματα δεν λύνονται χωρίς συνομιλίες. Και οι δύο πλευρές είναι υποχρεωμένες να καθήσουν στο τραπέζι για να βρουν τις λύσεις και όχι να τις ψάχνουν μέσα από τηλεοπτικές εκπομπές, να συντηρούνται σενάρια που βλάπτουν το ποδόσφαιρο. Αν δεν καθήσουν στο τραπέζι, τότε αυτοί που αρνούνται θα φέρουν και την ευθύνη για το ότι δεν λύνονται τα προβλήματα».
 Σε ερώτηση για το αν με τις προτάσεις του Ολυμπιακού μπορούν να λυθούν τα προβλήματα του ποδοσφαίρου, ο κ. Κόκκαλης έδειξε ανοικτός σε κάθε διαφορετική άποψη, αλλά υπογράμμισε τη σημασία που έχει το να αφορούν θεσμικές παρεμβάσεις και όχι εναλλαγές στα πρόσωπα. «Μπορούν να γίνουν καλύτερες προτάσεις. Τα προβλήματα δεν λύνονται με αλλαγές προσώπων, αλλά με θεσμικές αλλαγές και ο τρόπος που προτείνει ο Ολυμπιακός για την επίλυση των προβλημάτων είναι θεσμικός».
 Οι προτάσεις του προέδρου του Ολυμπιακού, Σωκράτη Κόκκαλη, για τον εκσυγχρονισμό και την ανάπτυξη του επαγγελματικού ποδοσφαίρου έχει ως εξής: 
 Η διοργάνωση των επαγγελματικών πρωταθλημάτων γίνεται από την ΕΠΑΕ.
 * 14 μέλη -το σύνολο των ομάδων της Εθνικής Κατηγορίας.
 Τα μέλη θα εκλέγουν τον πρόεδρο και τα λοιπά όργανα της διοίκησης.
 Το επαγγελματικό ποδόσφαιρο δεν θα επιδοτείται από το κράτος. Μέσα σε διάστημα 6 μηνών (μέχρι 30-6-2001,) θα προσδιοριστεί από τους αρμόδιους φορείς το θεσμικό πλαίσιο για την εισαγωγή των ΠΑΕ στο ΧΑΑ.
 Οι διάφορες κρατήσεις από τα έσοδα πώλησης εισιτηρίων δεν θα υπερβαίνουν το 20%.
 α) Χαρακτηρισμός του αδικήματος ως ιδιώνυμου, προκειμένου οι κρινόμενοι ένοχοι από τα φικαστήρια να μην έχουν το ευεργέτημα της εξαγοράς ποινής φυλακίσεως. Να επιβάλεται και ποινή υπό τη μορφή παραμονής των ενόχων στα Αστυνομικά Τμήματα κατά τη διάρκεια διεξαγωγής των αγώνων για μια χρονική περίοδο που θα ορίζει το δικαστήριο.
 β) Οι ΠΑΕ θα ιδρύσουν ή θα συνεργαστούν με εταιρείες SECURITY που θα συνεργάζονται με την Αστυνομία, για την τήρηση της τάξης στα γήπεδα.
 Διαιτησία: Κατάρτιση ετήσιας σύμβασης, πριν από την έναρξη κάθε αγωνιστικής περιόδου, μεταξύ της ΕΠΑΕ και της Επιτροπής Διαιτησίας.
 α) Οι αμοιβές των διαιτητών, βοηθών διαιτητών και παρατηρητών.
 β) Δικαίωμα της ΕΠΑΕ, εφόσον το ζητήσουν 15 από τα 21 μέλη της, να διαγράφονται οριστικά από τους πίνακες διαιτητών, βοηθών, παρατηρητών όσοι δεν έχουν καλή απόδοση/κρίση και κρίνονται ακατάλληλοι.
 Με τη συγκεκριμένη μέθοδο εναπόκειται στους ίδιους τους ενδιαφερόμενους, δηλαδή τους επενδυτές, να διαφυλάξουν την αξιοπιστία των επαγγελματικών πρωταθλημάτων.
 Αθλητική Δικαιοσύνη: «Ενας αθλητικός δικαστής που θα επιλέγεται (και θα απολύεται) με αυξημένη πλειοψηφία (15 μέλη) από την ΕΠΑΕ για τριετή θητεία.
 Οι όποιες αποφάσεις του δεν θα εφεσιβάλλονται επί της ουσίας, αλλά μόνον όσον αφορά την τήρηση των νόμων. Δηλαδή, η Επιτροπή Εφέσεων της ΕΠΟ θα λειτουργεί μόνο σαν Ακυρωτικό Δικαστήριο.
 Η όλη διαδικασία οριστικής λήψης αποφάσεων δεν θα ξεπερνά το διάστημα των 10 ημερών και θα έχει άμεση εφαρμογή.
 Ντόπινγκ: Θεσμοθέτηση διαδικασιών ελέγχου σε όλους τους αγώνες, στα ούρα και στο αίμα, προκειμένου να καταπολεμηθεί η χρήση όλων των ειδών αναβολικών και άλλων απαγορευμένων ουσιών.
 α) Ονομαστικοποίηση μέχρι φυσικού προσώπου όλων των μετόχων που διαθέτουν πάνω από 5% του μετοχικού κεφαλαίου.
 β) Εφαρμογή του Πόθεν έσχες σε κάθε φυσικό πρόσωπο που διαθέτει πάνω από 5% του μετοχικού κεφαλαίου.
 γ) Εγκριση συμμετοχής εταιρειών off-shore και νέων μετόχων με ποσοστό άνω του 5% (φυσικά πρόσωπα, εταιρείες -ελληνικές και αλλοδαπές) στο μετοχικό κεφάλαιο των ΠΑΕ, από το Δ.Σ. της ΕΠΑΕ.
 Ελεγχος από το Δ.Σ. της ΕΠΑΕ, σε συνεργασία με τις αρμόδιες αρχές, προέλευσης χρημάτων και αξιοπιστίας των υποψήφιων νέων μετόχων πριν από την απόκτηση του παραπάνω ποσοστού (5% και άνω του Μ.Κ.).
