Στόχος, οι παραδόσεις των πρώτων αεροσκαφών να ξεκινήσουν έως τις αρχές του 2006.
δρόμος για τη δημιουργία του ευρωπαϊκού σούπερ τζάμπο είναι από χθες ανοιχτός. Η Airbus ανακοίνωσε ότι οι δυσκολίες μεταξύ των μετόχων της ξεπεράστηκαν οριστικά και η ανάπτυξη του υπερ-αεροσκάφους A380 ξεκινά πάραυτα.
Στόχος, οι παραδόσεις των πρώτων αεροσκαφών να ξεκινήσουν έως τις αρχές του 2006. 
 Το 555 θέσεων αεροσκάφος της Airbus στοχεύει ακόμη στην εκθρόνιση του μεγαλύτερου σήμερα επιβατηγού αεροσκάφους στον κόσμο, Boeing 747. Τo A380 διαθέτοντας καλύτερη τεχνολογία, δύο επίπεδα και πολύ μεγαλύτερο χώρο (35%) έναντι του αμερικανικού αεροσκάφους. υπόσχεται να προκαλέσει επανάσταση στα αεροπορικά ταξίδια, ταράζοντας την αγορά επιβατηγών αεροσκαφών με τον ίδιο τρόπο ακριβώς που έκανε το 400 θέσων jumbo της Boeing πριν από 30 χρόνια. 
 Η απειλή για την αμερικανική Boeing, η οποία μονοπωλεί σήμερα την αγορά αεροσκαφών μεγάλης χωρητικότητας, είναι τεράστια. Γι' αυτό και η Boeing αγωνίστηκε σκληρά ενάντια στη δημιουργία του εδώ και καιρό, κατηγορώντας μάλιστα την Airbus ότι εξασφαλίζει κρατική χρηματοδότηση με επιτόκια χαμηλότερα της αγοράς και παραβιάζοντας τις διεθνείς εμπορικές συμφωνίες. Ο πρόεδρος των ΗΠΑ Μπιλ Κλίντον, συμμετέχοντας σε αυτόν τον αγώνα της Boeing, απείλησε μάλιστα προχθές την Ευρωπαϊκή Ενωση με εμπορικό πόλεμο, ισχυριζόμενος
ότι το ένα τρίτο των 10, 7 δισ. δολαρίων που θα χρειαστούν για την ανάπτυξη του
Α380 θα προέλθει από χρηματοδότηση των ευρωπαϊκών κυβερνήσεων. Από την πλευρά της, η Κομισιόν απέρριψε τους ισχυρισμούς Κλίντον και επισήμανε ότι η χρηματοδότηση αφορά επαναπληρωτέα δάνεια και όχι επιδοτήσεις. 
 Η Airbus πιστεύει ότι οι αερομεταφορές μεταξύ μεγάλων αεροδρομίων θα αυξηθούν σημαντικά στις επόμενες δεκαετίες, κάτι που θα αυξήσει την ανάγκη για επιβατηγά αεροσκάφη μεγαλύτερης χωρητικότητας. Εκτιμά ότι η ζήτηση για αεροσκάφη χωρητικότητας μεγαλύτερης των 400 θέσεων θα ανέλθει σε 1.235 αεροπλάνα στα επόμενα 20 χρόνια και στόχος της είναι να καταλάβει τουλάχιστον το 50% αυτής της αγοράς που εκτιμάται στα 282 δισ. δολάρια. Οι μέτοχοι της Airbus, η κοινοπραξία EADS και η βρετανική BAE Systems πιστεύουν μάλιστα η τεράστια επένδυση θα έχει βγάλει τα λεφτά της, αν μέσα στα επόμενα χρόνια πωληθούν 250 Α380. Η Boeing, προφανώς για τους δικούς της λόγους, δεν συμμερίζεται τις παραπάνω απόψεις και αμφιβάλλει για την εμπορική βιωσιμότητα του συγκεκριμένου αεροσκάφους. Εκτιμά έτσι ότι μελλοντικά θα αυξηθεί η κίνηση μεταξύ μικρότερων αεροδρομίων. Πάντως, η Airbus έχει εξασφαλίσει ήδη παραγγελίες για 50 Α380 από 6 αεροπορικές εταιρείες, την AirFrance, την Emirates Airlines, την Quantas Airways, τη Singapore Airlines, τη Virgin Atlantic και την International Lease Finance διαλύοντας τις παραπάνω αμφιβολίες.
