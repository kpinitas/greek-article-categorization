Σε κατεπείγον διάβημα προς την τουρκική κυβέρνηση ζητούν να προβεί το Ευρωπαϊκό Κοινοβούλιο τρεις Eλληνες ευρωβουλευτές, προκειμένου να σωθεί η ζωή των απεργών πείνας Tούρκων πολιτικών κρατουμένων. 
 Με επιστολή τους προς την πρόεδρο Νικόλ Φοντέν, οι ευρωβουλευτές Αλ. Αλαβάνος (ΣΥΝ), Γ. Θεωνάς (ΚΚΕ) και Μ. Μπακόπουλος (ΔΗΚΚΙ) ζητούν την παρέμβαση του Ευρωκοινοβουλίου και υπενθυμίζουν πως την περασμένη εβδομάδα το Κοινοβούλιο απέσυρε ψήφισμά του για τα λευκά κελιά της Τουρκίας, προκειμένου να μη διαταράξει τις ευρωτουρκικές σχέσεις. Η προσέγγιση της Τουρκίας στην Ευρώπη δεν σημαίνει σεβασμό σε αντιδημοκρατικές ενέργειες του καθεστώτος αλλά σεβασμό
στα δικαιώματα και τον πολιτισμό αυτού του λαού, τονίζουν. 
 Η απόσυρση του ψηφίσματος, αναφέρεται στην επιστολή, είναι ένας παραπάνω λόγος
που κάνει ηθικά αναγκαία την παρέμβασή μας. Στόχος μας πρέπει να είναι ν' αποσυρθούν άμεσα οι δυνάμεις επιδρομής, να αρχίσουν διαπραγματεύσεις, ν' απελευθερωθούν οι πολιτικοί κρατούμενοι από την προοπτική της απομόνωσης στα λευκά κελιά, να εφαρμοστούν οι διατάξεις της Ευρωπαϊκής Σύμβασης Ανθρωπίνων Δικαιωμάτων.
 H Να παρέμβει ο υπουργός Εξωτερικών Γ. Παπανδρέου προς την κυβέρνηση της Τουρκίας και προς τα αρμόδια ευρωπαϊκά όργανα ζητεί με επιστολή του ο Παν. Λαφαζάνης, ο οποίος απευθυνόμενος στον υπουργό αναφέρει, σχετικά με την επιδρομή αλλά και την απόφαση του δικαστηρίου κρατικής ασφάλειας της Τουρκίας να απαγορεύσει τη δημοσίευση οποιασδήποτε είδησης σχετικά με την απεργία πείνας: «Το θέμα είναι κυριολεκτικά συγκλονιστικό και αφορά άμεσα την Ελλάδα και την Ευρωπαϊκή Ενωση, διότι πρόσφατα υπέγραψαν την εταιρική σχέση Τουρκίας - Ε.Ε., βάσει της οποίας η Τουρκία οφείλει να τηρεί τα κριτήρια της Κοπεγχάγης».
 H Τη δολοφονική επίθεση σε 20 φυλακές της Τουρκίας, την προσπάθεια εξόντωσης των κρατουμένων σε λευκά κελιά και τις εν γένει συνθήκες κράτησης στις φυλακές
καταγγέλλουν με ανακοινώσεις τους το ΚΚΕ, ο ΣΥΝ, το ΝΑΡ, η Ανανεωτική Εκσυγχρονιστική Κίνηση της Αριστεράς.
 H Ερώτηση στο Eυρωπαϊκό Kοινοβούλιο για τις σχέσεις της Ευρωπαϊκής Ενωσης με την Τουρκία, με αφορμή την απεργία πείνας εκατοντάδων κρατουμένων στη χώρα αυτή, κατέθεσε χθες ο ευρωβουλευτής του ΔΗΚΚΙ Μανώλης Μπακόπουλος. Ο ευρωβουλευτής ερωτά: «Πώς μια χώρα προς ένταξη στην Ευρωπαϊκή Ενωση μπορεί να καταπατεί τόσο βάναυσα τα δικαιώματα των κρατουμένων, βάζοντας σε κίνδυνο τη ζωή τους και εάν μια τέτοια συμπεριφορά, σαν κι αυτή των τουρκικών αρχών, ανταποκρίνεται στην εταιρική σχέση που πρόσφατα υπέγραψε η ΕΡ.Ε. με την Τουρκία; ».
 H «Μαζικό έγκλημα» χαρακτηρίζει σε ανακοίνωσή του το ΚΚΕ (μ-λ) την επίθεση του
τουρκικού καθεστώτος στις φυλακές και τη δολοφονία 13 πολιτικών κρατουμένων. «Η δολοφονική επιχείρηση βρίσκεται σε εξέλιξη, συναντώντας όμως τη σθεναρή αντίσταση των πολιτικών κρατουμένων. Οι ώρες αυτές είναι κρίσιμες. Η ζωή των επαναστατών πολιτικών κρατουμένων βρίσκεται σε άμεσο κίνδυνο. Να φράξουμε τα εγκληματικά σχέδια του φασιστικού κράτους της Τουρκίας και να συμπαρασταθούμε ενεργητικά και μαζικά στην πάλη των πολιτικών κρατουμένων ενάντια στα λευκά κελιά-φέρετρα», αναφέρει χαρακτηριστικά.
 H Mε τηλεγράφημά της προς το υπουργείο Δικαιοσύνης της Tουρκίας η γνωστή κίνηση πολιτών της Mυτιλήνης «Συνύπαρξη και Eπικοινωνία στο Aιγαίο» ζητεί «στο
όνομα του ανθρωπισμού και της δημοκρατικής προοπτικής», να επανεξεταστούν οι αποφάσεις «για τις συνθήκες κράτησης των φυλακισμένων πριν υπάρξουν θύματα από
την απεργία πείνας». Mε την ίδια ανακοίνωση, η κίνηση σημειώνει ότι «ως στρατευμένη υπέρ της φιλίας και της συνεργασίας των λαών της Eλλάδας και της Tουρκίας θεωρεί πως η ανάπτυξη της δημοκρατίας συμβάλλει αποφασιστικά στην προσέγγιση και αλληλοκατανόηση των λαών».
