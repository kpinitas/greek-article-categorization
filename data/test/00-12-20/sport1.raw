Ο Σ. Κόκκαλης πήρε χθες, από τα χέρια του Β. Μητρόπουλου, τη σκυτάλη της αντιπαράθεσης με τον υφυπουργό Αθλητισμού Γ. Φλωρίδη.
 Η σύγκρουση, που υπέβοσκε εδώ και καιρό, εκδηλώθηκε λίγες ώρες μετά τη συνάντηση που είχε ο πρόεδρος του Ολυμπιακού με τον υπουργό Πολιτισμού Ε. Βενιζέλο, για να τον ενημερώσει για μια πρότασή του η οποία αφορά τη βελτίωση του ελληνικού ποδοσφαίρου.
 Μετά τη συνάντηση με τον Ε. Βενιζέλο, την οποία ο Σ. Κόκκαλης επιδίωκε από την
πρώτη ημέρα που ο υπουργός ανέλαβε τα καθήκοντά του, ο πρόεδρος του Ολυμπιακού
έδωσε συνέντευξη Τύπου στην οποία, αφού ανέλυσε την πρότασή του (λεπτομέρειες στη σελ. 53), είπε πολλά ενδιαφέροντα: 
 1. Σε σχέση με τον Βίκτωρα Μητρόπουλο: «Οι αλλαγές προσώπων δεν επιφέρουν αλλαγές στα πράγματα, χρειάζονται θεσμικές αλλαγές».
 2. «Αναγνωρίζω τη διοίκηση της ΕΠΟ» προς την οποία ο Γ. Φλωρίδης έχει κηρύξει πόλεμο.
 3. Σε ερώτηση αν ενημέρωσε τον υφυπουργό για την πρότασή του: «Εγώ δεν είμαι συνομιλητής του υφυπουργού, αλλά μέλος της ΕΠΑΕ». (Σ.Σ. Πιο πριν συνομιλούσε βέβαια με τον Ε. Βενιζέλο, που σημαίνει ότι ειδικά με τον Γ. Φλωρίδη δεν επιθυμεί να συνομιλεί).
 4. «Για τα προβλήματα του ποδοσφαίρου πρέπει και οι δύο πλευρές να κάτσουν στο
ίδιο τραπέζι και να ανταλλάξουν απόψεις», ενώ είναι γνωστό ότι ο Γ. Φλωρίδης ως προϋπόθεση του διαλόγου θέτει την κάθαρση, δηλαδή την αποπομπή του Β. Μητρόπουλου.
 5. «Εμείς οι ιδιοκτήτες θέλουμε να γυρίσει ο κόσμος στα γήπεδα και όχι διάφοροι περαστικοί, που σήμερα είναι εδώ και αύριο θα τους ψάχνουμε». (Με την
αποστροφή αυτή ο Σ. Κόκκαλης εκτιμάται ότι φωτογράφισε τον Γ. Φλωρίδη και τον πρόεδρο του Παναθηναϊκού, Αγγ. Φιλιππίδη).
 6. Επιχείρησε διαχωρισμό του ποδοσφαίρου από το κράτος με τα εξής: «Οταν ο ΟΠΑΠ γίνει Α.Ε. θα υπάρξουν εμπορικές διαπραγματεύσεις ανάμεσα στην ΕΠΑΕ και τον ΟΠΑΠ. Δεν θέλουμε επιχορηγήσεις. Το κράτος μάς παίρνει μεγάλο ποσοστό από τα εισιτήρια. Δεν έχουμε δει ούτε δραχμή από το κράτος και ούτε θέλουμε».
 Ακολούθησε η δήλωση του υφυπουργού Αθλητισμού Γ. Φλωρίδης στην οποία αναφέρονται τα εξής: 
  Η προτεραιότητα της κάθαρσης και ο σεβασμός της νομιμότητας είναι οι αναγκαίοι όροι για ουσιαστική διέξοδο στο πρόβλημα του ελληνικού ποδοσφαίρου.
 Ο αθλητισμός είναι κατ' εξοχήν χώρος δημοσίου ενδιαφέροντος και η Πολιτεία έχει διαρκή υποχρέωση εποπτείας για τη διασφάλιση της νομιμότητας. Eχει μόνιμη και συνεχή παρουσία μέσα από τον κανονιστικό και ελεγκτικό της ρόλο. H Πολιτεία έγκαιρα επισήμανε τα προβλήματα του ελληνικού ποδοσφαίρου και ανέλαβε ολοκληρωμένες θεσμικές πρωτοβουλίες και ενέργειες για την επίλυσή τους. Tο θεσμικό πλαίσιο για τη ρύθμιση των πέντε βασικών θεμάτων του επαγγελματικού ποδοσφαίρου που εξήγγειλε η πολιτική ηγεσία του υπουργείου είναι η καθαρή απάντηση στο ζήτημα αυτό.
 Σε ό,τι αφορά τις νέες παράνομες συμπεριφορές της διοίκησης της Ποδοσφαιρικής Ομοσπονδίας, που αυθαίρετα παρεμποδίζει την εξέταση της προσφυγής από την Eπιτροπή Eφέσεων, η Πολιτεία, η Bουλή των Eλλήνων, η Ποινική Δικαιοσύνη και κυρίως το ίδιο το αθλητικό κίνημα θα απαντήσουν με συντεταγμένο, σαφή και αποτελεσματικό τρόπο.
 Aνακοίνωση, με την οποία έκανε γνωστή τη συνάντησή του με τον Σ. Kόκκαλη, έβγαλε και ο υπουργός Πολιτισμού.
 Σε αυτή δεν γίνεται καμία αναφορά στην κάθαρση, πόσο μάλλον ως προϋπόθεση διαλόγου με τους φορείς («ο διάλογος με τις ομάδες και τους φορείς του ποδοσφαίρου είναι πάντοτε επιθυμία μας και η διαδικασία εφαρμόζεται πριν από νομοθετική πρωτοβουλία»).
 Kατά τα άλλα ο Eυ. Bενιζέλος επαναλαμβάνει το πλαίσιο (ιδιοκτησιακό καθεστώς, διαιτησία, αθλητική δικαιοσύνη, καταπολέμηση της βίας, ντόπινγκ) στο οποίο κινείται η νομοθετική πρωτοβουλία της κυβέρνησης, θέλοντας προφανώς να υπογραμμίσει ότι ο Σ. Kόκκαλης, με την πρότασή του, ήλθε δεύτερος και καταϊδρωμένος.
