Νέα σενάρια για το ενδιαφέρον του Ολυμπιακού για τον Τζιανλούκα Βιάλι προέκυψαν χθες από την Ιταλία. «Η ομάδα του Πειραιά σκέφτεται πολύ σοβαρά να αναθέσει την τεχνική ηγεσία στον Βιάλι μετά το όχι του Λίπι», έγραψε χθες η «Κοριέρε ντέλο Σπορτ», η οποία ήλθε να δώσει συνέχεια σε ένα θέμα για το οποίο η «Ε» είχε αναφερθεί από τα μέσα της περασμένης εβδομάδας. Ο Τζιανλούκα Βιάλι είναι στην πρώτη τριάδα των ονομάτων που εξετάζει ο Σωκράτης Κόκκαλης, αλλά ο Ιταλός κόουτς, που συζητάει και με τη Σαμπντόρια, θέλει να συνεχίσει στον πάγκο ομάδας του καμπιονάτο.
 «Οι όποιες εξελίξεις με προπονητή θα υπάρξουν μετά τα μέσα Ιανουαρίου», υποστήριξε χθες κορυφαίο στέλεχος της πειραϊκής ΠΑΕ, ο οποίος τόνισε ότι «πολύ δύσκολα θα γίνει μετεγγραφή ποδοσφαιριστή τον Ιανουάριο, από την ώρα μάλιστα, που έχουμε πλέον να κυνηγήσουμε μόνο τους εγχώριους στόχους».
 Στο μεταξύ, ο Σωκράτης Κόκκαλης είχε χθες το πρωί συνάντηση με τον υπουργό Πολιτισμού Ευάγγελο Βενιζέλο, τον οποίο ενημέρωσε για τις προτάσεις του σχετικά με το επαγγελματικό ποδόσφαιρο.
 Ο Τάκης Λεμονής σε μία μίνι ομιλία στους ποδοσφαιριστές είπε ότι «πρέπει να προσέξετε την εξωγηπεδική σας ζωή το διάστημα των διακοπών, μην ξεχνάτε τις υποχρεώσεις του Ολυμπιακού και όταν γυρίσετε μας περιμένει πολλή δουλειά». Αναφέρθηκε κυρίως στους Τζιοβάνι, Λουτσιάνο που αναχώρησαν χθες για τη Βραζιλία. Οι «ερυθρόλευκοι» έχουν σήμερα ρεπό.
 *Ο Σωκράτης Κόκκαλης θα παρευρεθεί σήμερα στη 1.30 μ.μ. σε εκδήλωση του Δήμου Νίκαιας. 
 *Η UEFA κοινοποίησε χθες στον Ολυμπιακό την απόφαση για επιβολή προστίμου 21.000 ελβετικών φράγκων (περίπου 4.800.000 δρχ.), για την ανάρμοστη συμπεριφορά των οπαδών του στον αγώνα με τη Λίβερπουλ, αλλά και τις πέντε κίτρινες κάρτες που δέχθηκαν οι παίκτες του στον εκτός έδρας αγώνα με τη Χέρενφεϊν.
