 Καλή και άγια η εξομολόγηση, αλλά εκτός... ωρών σχολικών μαθημάτων.
 «Η σωτηρία της ψυχής μπορεί να είναι πολύ μεγάλο πράγμα», όπως θα τραγουδούσε και η Αλκηστις Πρωτοψάλτη, αλλά το υπουργείο Παιδείας δεν μπορεί να μπερδεύει το αναλυτικό σχολικό πρόγραμμα με τη λατρεία.
 Τα παραπάνω υποστηρίζουν σθεναρά δύο εν ενεργεία και δύο πρώην πρυτάνεις, οι: Χρήστος Μασσαλάς (Ιωαννίνων) Σταμάτης Αλαχιώτης (Πατρών) Θεόδωρος Γκαμαλέτσος (Πειραιώς) και Νίκος Μαρκάτος (Μετσόβιου Πολυτεχνείου) αντιστοίχως, μετά το ζήτημα που προέκυψε στο 17ο Λύκειο Θεσσαλονίκης. 
 Και πιο συγκεκριμένα, μετά τις καταγγελίες του καθηγητή Μαθηματικών Γιάννη Χρηστίδη, ο οποίος ψάχνοντας για τους μαθητές του ανακάλυψε ότι είχαν δηλώσει ότι θα μεταβούν στην εκκλησία για να... εξομολογηθούν. Με την άδεια μάλιστα του διευθυντή του 17ου Λυκείου Θεσσαλονίκης Συμεών Μελίδη, που επικαλέστηκε τη
σχετική εγκύκλιο του '97 του υπουργείου Παιδείας, η οποία επιτρέπει σε μαθητές
εν όψει των Χριστουγέννων να πηγαίνουν για εξομολόγηση εν ώρα μαθήματος...
 - «Σε μια χώρα που συμβαίνουν όσα συμβαίνουν σε όλους τους χώρους θα ήταν περίεργο να μην έχουμε και νομοσχέδιο... για την εξομολόγηση», λέει χαριτολογώντας ο πρώην πρύτανης του Εθνικού Μετσόβιου Πολυτεχνείου Νικόλαος Μαρκάτος, επισημαίνοντας ότι τα παιδιά σήμερα δεν έχουν καν χρόνο... για ν' αμαρτήσουν! 
 - Κι αν ο κ. Μαρκάτος θέτει το ζήτημα της έλλειψης χρόνου, ο πρύτανης του Πανεπιστημίου Πατρών Σταμάτης Αλαχιώτης βάζει στο τραπέζι και το ζήτημα της ελευθερίας του ατόμου. 
 «Η εξομολόγηση πρέπει να γίνεται με σεμνό και όχι επιδεικτικό τρόπο, χωρίς "προσωπική καταγραφή" και "απουσιολόγια" στο πλαίσιο της ενοριακής ζωής και όχι στο σχολείο, στο οποίο πρέπει να καλλιεργείται η ελευθερία του ατόμου...».
 «Η εξομολόγηση ως άσκηση θρησκευτικού καθήκοντος πρέπει να είναι μια ελεύθερη και συνειδητή πράξη για όποιον αισθάνεται την ανάγκη της», υποστηρίζει ο κ. Αλαχιώτης. Και επισημαίνει ότι «η όποια υπόδειξη ή μεθόδευση καταργεί κάθε έννοια ελευθερίας, πολύ περισσότερο όταν αναταλλάσσεται έστω και με μία ώρα μαθήματος, το οποίο μπορεί να μην προκαλεί και το ενδιαφέρον του μαθητή...».
 - «Περίεργη» χαρακτηρίζει την εν λόγω εγκύκλιο του υπουργείου Παιδείας ο πρώην
πρύτανης Πανεπιστημίου Πειραιώς Θεόδωρος Γκαμαλέτσος, υπογραμμίζοντας ότι απόρησε που δεν έγινε γνωστή νωρίτερα από τα ΜΜΕ. «Δεν έχω αντίρρηση να γίνεται εξομολόγηση των παιδιών, αλλά εθελοντικά και όχι σε βάρος των μαθημάτων», τονίζει. 
 - Προσωπική υπόθεση χαρακτηρίζει την εξομολόγηση και το εκκλησιάζεσθαι ο πρύτανης του Πανεπιστημίου Ιωαννίνων Χρήστος Μασσαλάς, «στην οποία δεν μπορεί να παρεμβαίνει ούτε η Πολιτεία, ούτε το σχολείο. Το υπουργείο Παιδείας δεν πρέπει να επεμβαίνει σε θέματα που σχετίζονται με τη λατρεία». 
 Μιλώντας για το ρόλο της Εκκλησίας, ο κ. Μασσαλάς υποστηρίζει ότι «η Εκκλησία από τη φύση της θα πρέπει να αναλάβει πρωτοβουλίες, για να διευκολύνει τους μαθητές σε ώρες που δεν συμπίπτουν με το σχολείο. Η Εκκλησία δεν πρέπει να προκαλεί, αλλά να προστατεύει την ηρεμία του ατόμου και του κοινωνικού συνόλου». 
 «Οποιος αισθάνεται την ανάγκη να εξομολογηθεί, μπορεί να το κάνει χωρίς να υπάρχει ανάγκη νομοθετικού πλαισίου», αναφέρει ο κ. Μαρκάτος. «Ελπίζω η επόμενη εγκύκλιος να δώσει άδεια στα παιδιά να χαρούν λίγο και τα νιάτα τους. Να τους δώσει χρόνο να ερωτευθούν, να διαβάσουν ένα εξωσχολικό βιβλίο, να πάνε
στο θέατρο, έστω να κοιμηθούν και να ονειρευτούν το σχολείο που θα ήθελαν...».
