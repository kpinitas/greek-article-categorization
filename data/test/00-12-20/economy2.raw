 Κρίσιμη για το μέλλον της Ολυμπιακής Αεροπορίας συνάντηση θα έχουν σήμερα ο υπουργός Μεταφορών, Χρίστος Βερελής, με την αρμόδια κοινοτική επίτροπο, Λογιόλα ντε Παλάθιο, η οποία καλείται να εγκρίνει τα σχέδια της κυβέρνησης για την ιδιωτικοποίηση του εθνικού αερομεταφορέα.
Ευρωπαϊκή Επιτροπή έχει απαγορεύσει κάθε μορφής οικονομική ενίσχυση των αερομεταφορέων από το Δημόσιο και αυτή η απαγόρευση δεν αφορά μόνο την Ελλάδα, αλλά όλες τις χώρες της Kοινότητας. Από την πλευρά της η ελληνική κυβέρνηση, όπως αναφέρει και στην πρόσκληση εκδήλωσης ενδιαφέροντος προς τους υποψήφιους αγοραστές, φέρεται διατεθειμένη να κρατήσει υπό τον έλεγχό της τα τμήματα της εταιρείας και τις υποχρεώσεις εκείνες που θα μπορούσαν να είναι εμπόδιο στη μελλοντική πορεία του ομίλου.
 Κοντολογίς, ο ενδιαφερόμενος αγοραστής μπορεί να πει ότι θέλει να αγοράσει κάποιες δραστηριότητες της Ο.Α. που θεωρεί κερδοφόρες και να αξιοποιήσει μέρος του προσωπικού. Στην περίπτωση αυτή, το ελληνικό δημόσιο θα πρέπει να βρει τρόπο να διαχειριστεί τα «αζήτητα». Οσο για το προσωπικό, ο κ. Βερελής έχει δηλώσει πως θα βρεθεί λύση με μετατάξεις και εθελουσία έξοδο.
 Το πρόβλημα όμως είναι ότι όλα τα παραπάνω μπορεί να θεωρηθούν «παράνομη κρατική ενίσχυση» εφόσον το Δημόσιο αναλαμβάνει υποχρεώσεις της Ο.Α. Κοινοτικοί κύκλοι επισημαίνουν ότι είναι απόλυτα επιθυμητή μια λύση στο πρόβλημα της Ο.Α. αλλά χωρίς να παραβιάζεται η κοινοτική νομοθεσία και γι' αυτό το λόγο θα περιμένουν αναλυτικά τα σχέδια της ελληνικής κυβέρνησης για να αποφανθούν.
 Ο κ. Βερελής αναμένεται να έχει συνάντηση με την κ. Παλάθιο και να την ενημερώσει για το χρονοδιάγραμμα της ιδιωτικοποίησης, βάσει του οποίου οι ενδιαφερόμενοι καλούνται να υποβάλουν μη δεσμευτική προσφορά έως τις 31 Iανουαρίου 2001. Ο υπουργός Μεταφορών αναμένεται να αξιοποιήσει και τις ανακοινώσεις του προέδρου της Cyprus Airways Χ. Λοϊζίδη, ο οποίος δήλωσε ενδιαφερόμενος για την Ο.Α., και να υποστηρίξει ότι η Κομισιόν οφείλει να δει το θέμα με συμπάθεια εφόσον υπάρχουν υποψήφιοι αγοραστές. Ισως έτσι εξηγείται και η σπουδή του κ. Λοϊζίδη να ανακοινώσει το ενδιαφέρον του, αν και μπορούσε να περιμένει έως τις 31/1/2001.
