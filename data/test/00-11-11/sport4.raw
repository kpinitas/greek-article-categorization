 Κουτσή η 4η αγωνιστική της Α1 (ας όψεται το, μάλλον αδιάφορο, παγκόσμιο πρωτάθλημα των Ενόπλων), αλλά το ζουμί, ζουμί! Ούτε το «καυτό» ντέρμπι ΠΑΟΚ-Παναθηναϊκού είναι ανάμεσα στα τρία παιχνίδια που αναβλήθηκαν για το Δεκέμβριο, ούτε η των Αθηναίων τιτανομαχία ανάμεσα στην ΑΕΚ και τον Πανιώνιο. 
 Θα γίνουν κανονικά, το πολύ πολύ να μην πάει ψυχή στο γήπεδο για να τα παρακολουθήσει! Στον ΠΑΟΚ έχουν το γνωστό πρόβλημα με την Εφορία, στην ΑΕΚ δεν μπορούν να μαζέψουν κόσμο ούτε στο τζάμπα...
 Η πλάκα είναι ότι το αυριανό ματς της Θεσσαλονίκης δεν θα το δείξει ούτε η τηλεόραση. Τα δικαιώματα του ΠΑΟΚ δεν περιλαμβάνονται στη συμφωνία του ΕΣΑΚΕ με το Supersport, μένει λοιπόν να δούμε αν θα τα χαρίσει ο «Δικέφαλος» τελευταία στιγμή σε κανένα Seven, σε καμιά ΕΤ-3. Του έδειξε το δρόμο ο...Αρης, την περασμένη εβδομάδα. 
 Ο ΠΑΟΚ προέρχεται από ήττα και ταλαιπωρία (από το ταξίδι στο Μοντενέγκρο), έχει και το πρόβλημα του τραυματισμένου Γιαννούλη, περισσότερο όμως φοβάται την απουσία των φιλάθλων. Θα υπάρξει πάλι συμβιβασμός της τελευταίας στιγμής, όπως έγινε πριν από τον αγώνα με τη Βερόνα; Πιθανότατα ναι, αν και η Εφορία αποδείχθηκε άκαμπτη στην περίπτωση του αγώνα Αρη-Πόρτο την περασμένη Τρίτη. Τα αφεντικά του «Δικεφάλου» φωνάζουν και ζητούν ευνοϊκή ρύθμιση των χρεών, αλλά οι άδειες τσέπες έχουν γίνει μπαμπούλας στη Θεσσαλονίκη. Ούτε οι ίδιοι οι παίκτες του ΠΑΟΚ βρίσκονται σε καλή ψυχολογική κατάσταση...
 Ο Παναθηναϊκός είχε άσχημα ζόρια πριν από το ταξίδι στη Σιένα, αλλά γύρισε από την Ιταλία θριαμβευτής και έκανε τον Ομπράντοβιτς να αναστενάζει από ανακούφιση. «Θα είμαστε έτοιμοι όταν έρθει η ώρα», λέει και ξαναλέει ο Γιουγκοσλάβος, αλλά...η ώρα ήρθε και οι πρωταθλητές Ευρώπης νιώθουν την πλάτη τους κολλημένη στον τοίχο. Ξέρουν ότι μια δεύτερη ήττα τόσο νωρίς (τέταρτη, αν υπολογίσουμε τις δύο της Ευρώπης) θα ισοδυναμεί με...μίλια χαμένου εδάφους. Πέρυσι, θυμηθείτε, ο Παναθηναϊκός ξεκίνησε τη σεζόν με σερί 20-0. Φέτος κινδυνεύει να φτάσει στο 4-4. Στη Σιένα, πάντως, έδειξε να βρίσκει το ρυθμό του. Μόνο που ο ΠΑΟΚ είναι πολύ καλύτερος από την εκπρόσωπο της Ιταλίας στη Σουπρολίγκα.
 Ο Πανιώνιος είναι η μοναδική ομάδα που έχει κερδίσει φέτος την ΑΕΚ, έστω σε φιλική αναμέτρηση. Εμείς το είχαμε ξεχάσει το τουρνουά «Ανδρέας Βαρίκας», μας το θύμισε όμως ο Αντριου Μπετς, ο οποίος φέρει βαρέως εκείνη την ήττα: «Θέλουμε να εκδικηθούμε, για να αποδείξουμε ότι είμαστε οι καλύτεροι. Αλλά ο Πανιώνιος νίκησε ολόκληρο Παναθηναϊκό, συνεπώς είναι αντίπαλος πολύ δύσκολος».
 Ο Σούμποτιτς, που προ μηνός έτεινε χείρα συμφιλίωσης στον Ιβκοβιτς ύστερα από 2, 5 χρόνια άγριας έχθρας, ονειρεύεται να του σκαρώσει χουνέρι σαν αυτό που έπαθε ο (διάδοχός του στον Παναθηναϊκό, θυμηθείτε) Ομπράντοβιτς την περασμένη Κυριακή. Αν επιβάλει ο Παπαλουκάς το νόμο του στον ελαφρά τραυματισμένο Στεφάνοφ και συνεχίσει κι ο Διαμαντόπουλος τα κόλπα που τον ανέδειξαν MVP δύο συνεχόμενες εβδομάδες, τότε θα έχουμε ματσάρα σήμερα στο ΟΑΚΑ. Λέτε να συγκινηθούν περισσότεροι από τους συνήθεις τετρακόσιους που τιμούν με την παρουσία τους τη φετινή ΑΕΚ; 
 Παίζει κι ο φορμαρισμένος Ολυμπιακός μες στο γουίκεντ, αλλά δυσκολευόμαστε να χαρακτηρίσουμε το δικό του ματς «αμφίρροπο», παρά την απουσία του Ντέιβιντ Ρίβερς. Η φετινή Νήαρ Ηστ δεν έχει πείσει κανέναν και θα παραταχθεί και αποδεκατισμένη αύριο, αφού δεν βρήκε ακόμα αντικαταστάτη του Ντόνι Μάρσαλ. Την κερκίδα πάντως θα την έχει δική της χωρίς συναγωνισμό, αφού οι οπαδοί του Ολυμπιακού θα έχουν το νου τους στη Λεωφόρο και μόνο εκεί...
 Τους αγώνες της Καλογρέζας και της Καισαριανής θα δείξει το Supersport, ενώ οι κάμερες της Nova θα βρίσκονται αύριο στο Ιβανώφειο, για τον αγώνα Ηρακλή-Μίλωνα. Λέτε να κάνει κι άλλο «κόλπο γκρόσο» ο Κέντρικ Τζόνσον; Ο Αμερικανός πέτυχε 81 πόντους στα δύο τελευταία ματς και οι νεοφώτιστοι από τη Νέα Σμύρνη έχουν κιόλας «winning record»: 2-1. Βέβαια, ο Ηρακλής είναι καρύδι πιο σκληρό από το Μακεδονικό και τη Νήαρ Ηστ.
 Οσες ομάδες χρειάστηκε να ανακατέψουν την τράπουλα τις τελευταίες μέρες θα έχουν την ευκαιρία να ανασυνταχθούν χάρη στο απροσδόκητο ρεπό: ο Αρης (πιθανότατα με τον Γιατζόγλου αντί του Σάκοτα) θα παίξει τέλος Δεκεμβρίου με τη Δάφνη, την ίδια μέρα που ο Μακεδονικός (με Μπεν Ντέιβις αντί Μπέρι) θα φιλοξενεί το Περιστέρι. Στις 27 Δεκεμβρίου θα επισκεφθούν και οι Ηρακλειώτες το Μαρούσι.
