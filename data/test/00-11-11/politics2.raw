 Τις τελευταίες μέρες ο Ακης Τσοχατζόπουλος κάνει ένα βήμα μπρος κι ένα (ή δύο) πίσω. Μόλις αφήνει ένα υπονοούμενο ότι θα αμφισβητήσει την πρωτοκαθεδρία Σημίτη («η στάση μου δεν είναι δεδομένη, όπως την προηγούμενη τετραετία»), σπεύδει ο ίδιος να το διαψεύσει («θα ήταν οξύμωρο έξι μήνες μετά τις εκλογές να θέσω θέμα ηγεσίας, δεν υπάρχει τέτοιο θέμα»).
 Ομως κάποιοι «δικοί του» φροντίζουν να ερμηνεύουν τη σκέψη του, διαβεβαιώνοντας ότι αυτή τη φορά «διέβη τον Ρουβίκωνα», τουτέστιν αποφάσισε να συγκρουστεί με τον πρωθυπουργό στο προσεχές συνέδριο του ΠΑΣΟΚ.
 Τι απ' όλα αυτά συμβαίνει; Λίγο απ' όλα ή τίποτα; Ή μήπως ο Ακης τα λέει όλα αυτά «σε συμπαιγνία με τον Σημίτη» (!) για να εκτονώσουν τις αντιδράσεις, όπως διαπιστώνουν ο βουλευτής της Ν.Δ. Νικήτας Κακλαμάνης και το ΔΗΚΚΙ; Ο, τι κι αν συμβαίνει δεν πρόκειται να το μάθουμε πριν από την άνοιξη του 2002, δηλαδή λίγο πριν από το προγραμματισμένο συνέδριο του ΠΑΣΟΚ.
 Οι σημερινές κινήσεις του Ακη Τσοχατζόπουλου θυμίζουν αντίστοιχες που είχε κάνει στη διάρκεια της προηγούμενης τετραετίας, καλλιεργώντας- και τότε- προσεκτικά κλίμα αμφισβήτησης του πρωθυπουργού, το οποίο όμως ουδέποτε πήρε πρακτική μορφή. Στο συνέδριο του Μαρτίου του 2000 δεν ήταν υποψήφιος για πρόεδρος του κόμματος. Οι αντικειμενικές συνθήκες -και τα αριθμητικά δεδομένα- της εποχής εκείνης δεν ήταν με το μέρος του.
 Οι εκτιμήσεις για το «πού το πάει» σήμερα με τις διαδοχικές δηλώσεις -ένα μείγμα αμφισβήτησης και υποστήριξης της κυβερνητικής πολιτικής, από το οποίο συμπέρασμα δεν βγαίνει εύκολα- είναι διαφορετικές: 
 ΞΚάποιοι «μουτζαχεντίν» του κύκλου του, οι οποίοι ουδέποτε έβγαλαν από το μυαλό τους τη «ρεβάνς» που «χρωστάνε» στους «σημιτικούς», βλέπουν με βεβαιότητα ότι αυτή τη φορά ο Ακης «δεν θα μείνει στα λόγια». Είναι αυτοί που μέχρι πρόσφατα έλεγαν ότι ο υπουργός Αμυνας «είναι απόλυτα ταυτισμένος με τον Σημίτη και δεν μας εκφράζει» και ανεθάρρησαν μετά τις τελευταίες δηλώσεις του. Δεν είναι, όμως, καθόλου βέβαιο ότι ο κ. Τσοχατζόπουλος τούς υπολήπτεται.
 ΞΟι «μετριοπαθείς τσοχατζοπουλικοί», κυρίως από την κοινοβουλευτική ομάδα, βλέπουν μια προσπάθειά του «να ξεχωρίσει», μιλώντας για «κοινωνική ευαισθησία», αλλά είναι πολύ επιφυλακτικοί για «το παραπέρα». Βλέπουν, δηλαδή, με σκεπτικισμό κάθε κίνηση που θα επανέφερε στο προσκήνιο τις εσωκομματικές συγκρούσεις του παρελθόντος, θεωρώντας ότι αυτό το κλίμα δεν ευνοεί καμία πλευρά.
 ΞΣτελέχη του «εκσυγχρονιστικού μπλοκ» διαπιστώνουν ότι το κλίμα της εποχής ευνοεί προσεκτικές κινήσεις αμφισβήτησης εκ μέρους του υπουργού Αμυνας, αλλά εκφράζουν αμφιβολία αν αυτή η στάση εντάσσεται σε κάποια στρατηγική του.
 Βουλευτής προσκείμενος στον κ. Τσοχατζόπουλο, ο οποίος όμως διατηρεί καλές σχέσεις και με την κυβερνητική ηγεσία, εξηγεί ως εξής τις κινήσεις του υπουργού Αμυνας: 
 Πρώτον, λέει, θέλει να δηλώσει σαφώς ότι είναι «παρών». Και να συντηρήσει τις ελπίδες όλων των στελεχών που πανελλαδικά εκφράζει ότι αυτός θα είναι και πάλι στην κορυφή, αν κάτι δεν πάει καλά στην πορεία της κυβέρνησης.
 Δεύτερον, προσθέτει, «ο Ακης δίνει μια απάντηση στη Βάσω» (Παπανδρέου), η οποία μεθοδικά δουλεύει σε όλη τη χώρα για τη "μετα-Σημίτη εποχή", επιχειρώντας να χτίσει το προφίλ του εκφραστή «του αριστερού ρεύματος» του ΠΑΣΟΚ.
 Τρίτον, διαβεβαιώνει, ο Ακης δεν πρόκειται να κάνει καμιά κίνηση υπονόμευσης της κυβέρνησης ούτε, πολύ περισσότερο, ανατροπής της μέσω δικών του βουλευτών. Γνωρίζει ότι κάτι τέτοιο θα τον έφερνε σε σύγκρουση με τη συντριπτική πλειοψηφία του κόσμου του ΠΑΣΟΚ.
 Συμπέρασμα: Ο Ακης Τσοχατζόπουλος προσπαθεί να συντηρήσει το προφίλ του εκφραστή του «άλλου πόλου» στην κυβέρνηση και το ΠΑΣΟΚ. Και, όπως παρατηρεί εύστοχα, ένα από τα προβεβλημένα μέλη του Εκτελεστικού Γραφείου, «καλά κάνει, αφού μπορεί να το κάνει χωρίς κόστος», αναφερόμενος σαφώς στο γεγονός ότι εμφανίζεται να αμφισβητεί επιλογές της κυβέρνησης στην οποία μετέχει. Οταν θα πλησιάζει η ημερομηνιί διεξαγωγής του συνεδρίου του ΠΑΣΟΚ, «θα δει το κλίμα, θα μετρήσει τα κουκιά και, αν τον παίρνει, θα κάνει το βήμα να διεκδικήσει ξανά την αρχηγία», όπως λέει προσκείμενος σ' αυτόν βουλευτής.
 Φυσικά, όλα αυτά είναι ακόμη επί χάρτου. Και πρέπει να συνυπολογιστούν οι διαθέσεις και οι αντιδράσεις όχι μόνο του κ. Σημίτη, αλλά και των άλλων ηγετικών στελεχών τη συγκεκριμένη χρονική στιγμή. Φαίνεται ότι στο ΠΑΣΟΚ μπορεί ν' ανοίξει ξανά μια πληγή που το ταλαιπωρεί, κατά καιρούς, τα τελευταία χρόνια. Πρόκειται για την εσωκομματική εσωστρέφεια. Σ' αυτήν πρωταγωνιστούν σήμερα διάφορα «δεύτερα ονόματα» και γραφικοί βουλευτές, αλλά το πρόβλημα μπορεί να πάρει ανεξέλεγκτες διαστάσεις αν εμπλακούν για τα καλά οι κορυφαίοι της κυβέρνησης και του κόμματος.
