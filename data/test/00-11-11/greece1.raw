 Οταν θα διαβάζετε αυτή τη συνέντευξη ένα αεροπλάνο Mπόινγκ 737 της Ολυμπιακής με 100 προσωπικότητες από την Ελλάδα, τις ΗΠΑ, τον Καναδά και την Ευρώπη θα έχει ήδη προσγειωθεί στο Διεθνές Aεροδρόμιο της Βαγδάτης, σπάζοντας το εμπάργκο, αλλά και τα μούτρα της αδιάλλακτης αμερικανικής πολιτικής που καταδίκασε το Iράκ επί 10 χρόνια χωρίς φάρμακα, τρόφιμα και επικοινωνία με τον
 Στην προσπάθεια αυτή συνέβαλαν και τα Hνωμένα Eθνη που έδωσαν άδεια για το σκοπό αυτό. Ψυχή αλλά και εμπνεύστρια τής όλης προσπάθειας είναι η Μαργαρίτα Παπανδρέου. Μεθόδευσε με ευφυΐα την αποστολή στο Ιράκ ώστε να συμπέσει με τις αμερικανικές εκλογές. Στόχος της, να αφυπνίσει συνειδήσεις κατά της αδικίας. Οπως χαρακτηριστικά αναφέρει, η επιβολή εμπάργκο είναι σχεδόν ταυτόσημη με τρομοκρατική ενέργεια.
 Η Μαργαρίτα Παπανδρέου, λίγες ώρες πριν από την αναχώρηση, μιλά στην «Ε» για το ταξίδι στο Iράκ, τους λαθεμένους βομβαρδισμούς που έγιναν στη Γιουγκοσλαβία, την προσφορά της WINPEACE, αλλά και τη διαμεσολάβηση των γυναικών και των Μη Κυβερνητικών Οργανώσεων σε περιόδους κρίσης.
  Το τελευταίο διάστημα κάνατε μια τιτάνια προσπάθεια ώστε να επιτευχθεί το ταξίδι στο Ιράκ. Ποιοι είναι οι λόγοι που σας ώθησαν να προβείτε σε αυτή την κίνηση; Τι μήνυμα θέλετε να στείλετε με την ενέργειά σας αυτή στην παγκόσμια κοινή γνώμη; 
  «Είναι ένα ταξίδι που σκοπό έχει να βοηθήσει στην ανάκτηση των ανθρωπίνων δικαιωμάτων του ιρακινού λαού. Ορισμένες Μη Κυβερνητικές Οργανώσεις (MKΟ), μία εκ των οποίων και η δική μας, στέλνουν εκατό προσωπικότητες από τον Καναδά, τις HΠA, τη Μ. Βρετανία, την υπόλοιπη Ευρώπη, καθώς και από την Ελλάδα για να διαμαρτυρηθούν ενάντια στις κυρώσεις. Ο Xάρτης των Ηνωμένων Εθνών κάνει λόγο για την ευημερία της ανθρωπότητας. Ο Xάρτης όμως παραβιάστηκε με την επιβολή αυτών των κυρώσεων. Τα θεμελιώδη δικαιώματα του ιρακινού λαού στην εργασία, την ιατρική περίθαλψη, την εκπαίδευση, τη στέγαση, το δικαίωμα δηλαδή στην ίδια τη ζωή, όλα καταστράφηκαν από τον ΟHE».
  Μόνη αλλά και μαζί με τις συνεργάτιδές σας συναντήσατε εμπόδια για την επίτευξη αυτή. Θέλετε να μας απαρριθμήσετε τους φορείς ή τις προσωπικότητες που σας στήριξαν καθώς και τα προβλήματα που αντιμετωπίσατε; 
  «Βεβαίως και υπάρχουν εμπόδια. Αυτά που κάνουμε είναι να εναντιωνόμαστε στην απαγόρευση των πτήσεων προς το Ιράκ. Για δέκα χρόνια η διεθνής κοινότητα δεν ύψωσε αρκετά τη φωνή της για τις συνθήκες κάτω από τις οποίες αυτός ο λαός ζει. Κάποιος πρέπει να αφυπνίσει τη συνείδηση του κόσμου. Κάποιος πρέπει να ορθώσει το ανάστημά του ενάντια στην καταπάτηση της Παγκόσμιας Διακήρυξης για τα Ανθρώπινα Δικαιώματα. Οι κυρώσεις είχαν ένα πολιτικό κίνητρο: να αποδυναμώσουν και να ρίξουν την ηγεσία του Ιράκ. Με ποιο δικαίωμα όμως οι εξωτερικές δυνάμεις μπορούν να καθορίζουν την τύχη μιας χώρας, όταν ο ίδιος ο λαός δεν συμμετέχει στα κέντρα λήψης των αποφάσεων; Ποιο δικαίωμα έχουν να τιμωρούν ένα ολόκληρο έθνος για κάτι στο οποίο ο λαός δεν συμμετείχε; Ούτε στην επιλογή του ηγέτη ούτε στην απόφαση κήρυξης πολέμου εναντίον του Κουβέιτ; Η τιμωρία ενός ανθρώπου που δεν είναι υπεύθυνος για πολιτικές αποφάσεις είναι σχεδόν ταυτόσημη με τρομοκρατική ενέργεια. Το να τιμωρείς έναν αθώο είναι μια ανήθικη πράξη αυτή καθ' εαυτή. Κι αν θέλουμε να κρίνουμε την αποτελεσματικότητα των κυρώσεων αυτών, από την άποψη της επίτευξης του στόχου τους, τότε βλέπουμε ότι στέφθηκαν από απόλυτη αποτυχία. Ο Σαντάμ Χουσεΐν είναι πιο δυνατός σήμερα απ' ό,τι ήταν το 1990, μετά τον πόλεμο. Εξάλλου, αν απομονώσεις μια κυβέρνηση, δεν έχεις πρόσβαση στα πραγματικά δεδομένα και γεγονότα και τη δυνατότητα άσκησης επιρροής».
  Aποσκοπείτε στο σπάσιμο του εμπάργκο βοηθώντας έναν λαό που είναι καταδικασμένος να στερείται βασικά αγαθά, όπως φάρμακα και τρόφιμα. Παράλληλα, με το ταξίδι θα κυκλοφορήσει κάποια διακήρυξη αρχών ή συλλογής υπογραφών, ώστε η Κοινωνία των Πολιτών να στείλει το δικό της μήνυμα για άρση αυτής της κατάστασης στους μηχανισμούς που την επέβαλαν; 
  «Ως MKΟ αισθανόμαστε ότι εκπροσωπούμε τη διεθνή κοινότητα. Δεν έχουμε κανένα άλλο όφελος, παρά την απονομή κοινωνικής δικαιοσύνης. Τα οφέλη του έθνους και τα συμφέροντα των κοινωνικών θεσμών δεν συγκλίνουν πάντα σ' αυτόν το στόχο. Ζητώντας από άλλες οργανώσεις να στείλουν μηνύματα αλληλεγγύης, τις καλούμε να ενωθούν μαζί μας στην πάλη για την άρση των κυρώσεων ώστε να γίνουμε μια πιο δυναμική ομάδα αφύπνισης και ευαισθητοποίησης. Αυτά τα μηνύματα αλληλεγγύης είναι μια ένδειξη συμπαράστασης στον ιρακινό λαό εκ μέρους των ελληνικών MKΟ που δεν συμμετέχουν σ' αυτό το ταξίδι. Αυτά τα μηνύματα θα τα προβάλλουμε στα MME στη Βαγδάτη και θα τα αναφέρουμε στις συζητήσεις μας τόσο με τις αρχές όσο και με ομάδες και άτομα με κοινά ενδιαφέροντα και ανησυχίες. Ελπίζοντας ότι δίνοντας έμφαση στις κυρώσεις και τα αποτελέσματά τους, ρίχνουμε μ' αυτό τον τρόπο λίγο φως στην καταστροφή ενός ολόκληρου λαού. Η πλήρης επανεκτίμηση της αποτελεσματικότητας των κυρώσεων, ως μέτρο πίεσης για αλλαγές σε μια άλλη χώρα, θα είναι σύντομα στο Συμβούλιο Ασφαλείας του ΟHE. Aυτή είναι η ελπίδα μας, αυτή είναι η προσδοκία μας! ».
  Τον περασμένο Σεπτέμβριο, σε ένα Διεθνές Συνέδριο Γυναικών στη Ρόδο με θέμα τον «Πολιτισμό ειρήνης», δώσατε στη δημοσιότητα στοιχεία από διεθνείς οργανισμούς και την Παγκόσμια Τράπεζα για τους μηχανισμούς εξάπλωσης των εξοπλισμών, τη βία πάνω στις γυναίκες και την εκμετάλλευση των παιδιών σε εμπόλεμες συρράξεις. Από το βήμα του συνεδρίου ζητήσατε εφαρμογή της «κοινωνικής παγκοσμιοποίησης» αντί της οικονομικής. Θέλετε να δώσετε μια ερμηνεία του όρου; 
  «Θα ήθελα να αναφερθώ στο θέμα της παγκοσμιοποίησης γιατί έχει ιδιαίτερα αρνητικές συνέπειες στις γυναίκες και γιατί είναι σημαντικό το γεγονός ότι οι γυναίκες τού σήμερα αναλύουν και κατανοούν αυτό το φαινόμενο. Με απλά λόγια, η παγκοσμιοποίηση είναι το απόγειο της ιδιωτικής πρωτοβουλίας και του συστήματος της ελεύθερης αγοράς. Αποζημιώνει για τη φθορά που προκαλείται στην εργατική τάξη και μετακινεί το παγκόσμιο κεφάλαιο από τον πυθμένα της κοινωνίας στην κορυφή. Στην πραγματικότητα, όλες οι χώρες είδαν την αύξηση της ανισότητας κατά τα τελευταία είκοσι χρόνια εξαιτίας του "σαρώματος" του συστήματος της ελεύθερης αγοράς. Η οικονομία υπαγορεύει τους κανόνες της κοινωνίας, όχι όμως τον τρόπο. Η νέα μεγάλη πολιτική ερώτηση είναι "ποιος έχει το δικαίωμα να ζει και ποιος όχι". Πλήθος ανθρώπων έχουν αποξενωθεί ή περιθωριοποιηθεί σ' αυτή τη διαδικασία και οι γυναίκες αποτελούν την πλειοψηφία».
  Τα τελευταία χρόνια ηγείστε της WINPEACE μαζί με άλλες γυναίκες από την Ελλάδα και τη γείτονα. Πόσο οι προσπάθειες αυτές έχουν συμβάλει στο ομαλό κλίμα των δύο χωρών, δεδομένου ότι η τουρκική πολιτική ηγεσία δείχνει να κωφεύει στις εκκλήσεις των όλων γυναικών της WINPEACE; Επίσης, αναγνωρίστηκαν σε ευρωπαϊκό επίπεδο και σε ποια μεγέθη; 
  «Η WINPEACE είναι νεοεισερχόμενη στη σκηνή των MKΟ και η δουλειά μας απαιτεί χρόνο, υπομονή και προσπάθεια. Πιστεύω ότι έχει συνεισφέρει στη δημιουργία κλίματος φιλίας και κατανόησης, που αποτελεί τη βάση για την εδραίωση της ειρήνης. Εχουμε ξεκινήσει τη διαδικασία κατά την οποία οι γυναίκες μπορούν να παίξουν αποφασιστικό ρόλο στα κέντρα λήψης των αποφάσεων για θέματα συγκρούσεων. Είναι στ' αλήθεια πολύ νωρίς να κρίνουμε την αποτελεσματικότητά μας».
  Καταδικάσατε τους βομβαρδισμούς του ΝΑΤΟ στη Γιουγκοσλαβία. Η διαμαρτυρία σας είχε απήχηση στους μηχανισμούς που προκάλεσαν τη βία ή έπεσε στο κενό; Και αν συνέβη έτσι, φταίνε τα ΜΜΕ που δεν προβάλλουν ανάλογες μορφές διαμαρτυρίας; 
  «Υπήρχαν πολλοί από εμάς οι οποίοι αντέδρασαν έντονα και αρνητικά ενάντια στους βομβαρδισμούς στη Γιουγκοσλαβία. Οι Ελληνες ήταν ιδιαίτερα ευαισθητοποιημένοι σ' αυτό τον τομέα. Κατά την έναρξη του πολέμου, εκτός Ελλάδας, οι φωνές αυτές ήταν η μειοψηφία. Τα MME είχαν δώσει τα χέρια με τις υπερδυνάμεις και οι φωνές μας ακούστηκαν ελάχιστα. Με το πέρασμα του χρόνου, όλο και γεννιούνται περισσότερα ερωτηματικά σχετικά με αυτή την απόφαση ερωτήματα. Πώς έγινε; Γιατί έγινε; Ποιες ήταν οι συνθήκες; Ακόμη και οι στρατιωτικές δυνάμεις που προώθησαν τον πόλεμο αναθεωρούν τώρα τις πράξεις τους. Θα είναι τώρα πολύ δύσκολο για το κατεστημένο να μεσολαβήσει σε μια άλλη χώρα με το πρόσχημα της "καταπάτησης των ανθρωπίνων δικαιωμάτων"».
  Πρόσφατα, στη Γενική Συνέλευση του ΟΗΕ συζητήθηκε ότι οι γυναίκες πρέπει να παίρνουν μέρος στις Συνόδους Κορυφής μεταξύ των εμπολέμων, ώστε ως φορείς ειρήνης να διευκολύνουν στη διευθέτηση των κρίσεων και την επίλυση των διαφορών. Εσείς έχετε συμμετάσχει σε σεμινάρια στον Καναδά, και όχι μόνο. Πιστεύετε ότι η παρουσία των γυναικών στις συγκεκριμένες συνόδους θα είναι καταλυτική; 
  «Εχω ήδη υπογραμμίσει ότι ένας μεγάλος και ικανοποιητικός αριθμός γυναικών στα κέντρα λήψης των αποφάσεων θα θέσει τις προϋποθέσεις για έναν κόσμο χωρίς πολέμους. Δεν θα είμαι εδώ για να ελέγξω αυτή την υπόθεση, αλλά εύχομαι ο 21ος αιώνας να είναι ο αιώνας των Γυναικών και της Ειρήνης».
