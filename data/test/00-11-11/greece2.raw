 Τα υβριδικά ή σκιώδη διόδια προβλέπεται να κάνουν για πρώτη φορά την εμφάνισή τους στη χώρα μας στους νέους αυτοκινητόδρομους που σχεδιάζει το υπουργείο ΠΕΧΩΔΕ για την Πελοπόννησο. Πρόκειται για την ανακατασκευή του εθνικού δρόμου Κορίνθου-Πατρών, που θα επεκταθεί ώς τον Πύργο και την Κυπαρισσία για να φτάσει ώς την Τσακώνα, όπου θα «κουμπώνει» με τον άλλο άξονα Κορίνθου-Τρίπολης-Μεγαλόπολης-Καλαμάτας, με διακλάδωση προς τη Σπάρτη.
 Αν οι έννοιες σας είναι -και δικαίως- άγνωστες, σπεύδουμε να σας ενημερώσουμε ότι είναι ένα σύστημα κατασκευής οδικών έργων με χρηματοδότηση εξ ολοκλήρου ή σε κάποιο ποσοστό από ιδιωτικά κεφάλαια. Για την αποπληρωμή καταγράφεται με ηλεκτρονικό σύστημα η κυκλοφορία και το Δημόσιο καταβάλλει στον ιδιώτη το κόστος των συμφωνημένων διοδίων για κάθε διέλευση. Δηλαδή, το Δημόσιο θα «νοικιάζει» το δρόμο από τους ιδιώτες-κατασκευαστές. Είναι ένα σύστημα που εφαρμόζεται, σε μεγάλη έκταση και με σημαντικά οικονομικά αποτελέσματα, στο οδικό δίκτυο της Βρετανίας.
 Μέσα στο Δεκέμβριο προβλέπεται να δημοπρατηθεί η κατασκευή του αυτοκινητόδρομου από την Κόρινθο ώς την Πάτρα (110 χιλιόμετρα) με προοπτική να επεκταθεί ώς τον Πύργο (92 χιλιόμετρα) ή την Τσακώνα (177 χιλιόμετρα). Σημαντικά στοιχεία του συγκεκριμένου δρόμου είναι οι παρακάμψεις της Πάτρας, που ήδη κατασκευάζεται, και του Πύργου. Το έργο, που θα περιλαμβάνει διαπλάτυνση αλλά και νέες χαράξεις σε δύσκολα σημεία, θα γίνει με σύμβαση παραχώρησης, δηλαδή με ιδιωτικά κεφάλαια τα οποία θα μπορεί να καλύπτουν μέχρι και το 100% της δαπάνης του έργου. Το ποσοστό της ιδιωτικής συμμετοχής θα είναι στοιχείο που θα αξιολογηθεί στο διαγωνισμό και θα βαρύνει υπέρ του αναδόχου.
 Οι κυκλοφοριακοί φόρτοι σε αυτό το τμήμα προβλέπεται να είναι χαμηλοί και έτσι το υπουργείο ΠΕΧΩΔΕ προτείνει τα υβριδικά ή σκιώδη διόδια. Δεν αποκλείει επίσης προτάσεις από τους ομίλους που θα προβλέπουν την παραχώρηση της είσπραξης διοδίων σε άλλα τμήματα του ήδη κατασκευασμένου οδικού δικτύου, όπως για παράδειγμα της Αθηνών-Κορίνθου.
 Ο άξονας Πατρών-Πύργου-Καλαμάτας αποτελεί το νότιο τμήμα της Ιόνιας Οδού, που είναι το μεγαλύτερο οδικό έργο της δυτικής Ελλάδας, πέρα από την ήδη κατασκευαζόμενη ζεύξη Ρίου-Αντιρρίου. Το βόρειο τμήμα, από το Αντίρριο ώς τα Γιάννενα, συνολικού μήκους 160 χιλιομέτρων, θα δημοπρατηθεί επίσης το Δεκέμβριο και θα υλοποιηθεί από ιδιωτικά κεφάλαια. Ο ανάδοχος, πέρα από το δικαίωμα να εισπράττει διόδια, θα μπορεί να αναλάβει την εκμετάλλευση (σ.σ. είσπραξη διοδίων) στο τμήμα Αθήνα-Μαλλιακός, που έχει ήδη κατασκευαστεί με κρατικούς πόρους.
 Στο βόρειο τμήμα της Ιονίας Οδού κατασκευάζονται με κονδύλια από το Β' ΚΠΣ τα πρώτα έργα των παρακάμψεων του Αγρινίου (13, 4 χιλιόμετρα), της Αρτας και της Φιλιππιάδας (15 χιλιόμετρα). Τα υπόλοιπα τμήματα (21 και 13 χιλιόμετρα) θα δημοπρατηθούν χωριστά ώς το τέλος του χρόνου και θα χρηματοδοτηθούν από τον προϋπολογισμό του υπουργείου ΠΕΧΩΔΕ.
