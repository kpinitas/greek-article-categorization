Το ανέκδοτο με τον τύπο που πέφτει από τον 7ο όροφο μιας πολυκατοικίας και κάπου
μεταξύ δεύτερου και πρώτου ορόφου ψιθυρίζει «μέχρι εδώ πάμε καλά», θυμίζει αυτές τις ημέρες η Σοφοκλέους.b>
Υπό μία έννοια, το ελληνικό Xρηματιστήριο δεν τα πάει και άσχημα, αφού έχει περίπου εξασφαλίσει τη «σιγουριά» που παρέχουν τα κατώτατα επίπεδα των 3.600 μονάδων (σ.σ. 6.300 μονάδες ήταν πέρυσι το Σεπτέμβριο) περιστρεφόμενο τώρα βραδέως και σαδιστικά γύρω από αυτά, χωρίς να αποτολμά κίνηση προς τα πάνω ή προς τα κάτω.
Κατά τη χθεσινή άνυδρη συνεδρίαση, μάλιστα, με την οποία σφραγίστηκε μία από τις πιο ανούσιες και ψυχοφθόρες χρηματιστηριακές εβδομάδες της Σοφοκλέους, ο γενικός δείκτης, αφού διέγραψε την εξαιρετικά στενή των 30 μονάδων (από 3.640 μέχρι τις 3.610 μονάδες) οριστικοποίησε απώλειες 0,50%, στις 3.618 μονάδες.
Ο κλάδος των Κατασκευών κατέβαλε νέο βαρύ τίμημα με απώλειες της τάξης του 3,62%, ενώ ο δείκτης Μid 40 που αντανακλά το τι συμβαίνει στο χώρο των εταιρειών μεσαίας κεφαλαιοποίησης έκλεισε 1% χαμηλότερα. Ετσι, οι συνολικές απώλειες των ισχυρότερων εταιρειών μεσαίου μεγέθους έφτασαν στο 66% από τις αρχές του έτους.
Ακόμη και μέσα στη σημερινή γκρίζα χρηματιστηριακή ατμόσφαιρα, κάποιοι αναλυτές εκτιμούν ότι δεν θα αργήσει να εκδηλωθεί η αντίδραση της αγοράς, με αφετηρία τις μετοχές μεσαίας κεφαλαιοποίησης που έχουν καταστεί πλέον ελκυστικότατες για Eλληνες και ξένους επενδυτές που διαθέτουν αγοραστική ισχύ.
Χθες, όμως, καταγράφηκε και νέο αρνητικό ρεκόρ συναλλαγών, με τον τζίρο να φτάνει μόνο στα 31 δισ. δρχ. παραπέμποντας στα νηπιακά βήματα του ΧΑΑ κατά το 1998, όταν στη χρηματιστηριακή αγορά δραστηριοποιούνταν λίγες χιλιάδες επενδυτών.
Οι εκατοντάδες χιλιάδες των «νεοφώτιστων», όπως όλοι καλά ενθυμούνται, εμφανίστηκαν μέσα στο καλοκαίρι του 2000, για να «εγκλωβιστούν» οι περισσότεροι όταν άρχισε η τρελή κατηφόρα των τιμών, με ολίγους μόνο να κατορθώνουν να πηδήξουν εγκαίρως από το τρένο.
Οσοι ξέφυγαν από την περίπου αυτοκτονική πορεία του ελληνικού Xρηματιστηρίου εμφανίζονται σήμερα εξαιρετικά απρόθυμοι να διαβούν ξανά την πόρτα της Σοφοκλέους (εξ ου και ο εξαιρετικά χαμηλός ημερήσιος τζίρος συναλλαγών) προτιμώντας να διασφαλίσουν τις όποιες αποταμιεύσεις τους στις τραπεζικές καταθέσεις και τα repos.
Ακρως ενδεικτικά για το τι συνέβη στη χρηματιστηριακή αγορά και το πώς συμπεριφέρονται σήμερα, μετά τη μεγάλη «ανατριχίλα», οι πρώην επενδυτές είναι τα στοιχεία που έδωσε χθες στη δημοσιότητα η Τράπεζας της Ελλάδος. Σύμφωνα με αυτά, οι καταθέσεις σε repos, που εξακολουθούν να προσφέρουν άλλωστε και τις υψηλότερες αποδώσεις στην τραπεζική αγορά, υπερδιπλασιάστηκαν σε ένα χρόνο και έφθασαν το Σεπτέμβριο τα 5,8 τρισ. δρχ., από μόλις 2,1 τρισ. δρχ., που ήταν το σύνολο των repos πέρυσι το Σεπτέμβριο.
