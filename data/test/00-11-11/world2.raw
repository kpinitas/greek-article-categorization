 Κανένα ενθαρρυντικό νέο για το σπάσιμο του κύκλου της βίας δεν έρχεται από την πολύπαθη Μέση Ανατολή: Μετά τη δολοφονία του ηγετικού στελέχους της Φατάχ, χθες άλλοι δύο Παλαιστίνιοι έχασαν τη ζωή τους κοντά στο αιματηρό πέρασμα Κάρνι, ανάμεσα στα ισραηλινά εδάφη και τη Λωρίδα της Γάζας. Λίγο νωρίτερα ένας Iσραηλινός αστυνομικός τραυματίστηκε ελαφρά στην παλαιά πόλη της Ιερουσαλήμ, την ώρα που η Φατάχ απειλεί με αντίποινα για το χαμό του Χουσεΐν Σάγιεφ Αμπαγιάτ.
 Το παλαιστινιακό Κοινοβούλιο, σε μια απελπισμένη προσπάθεια να συμβάλει στη εκτόνωση της νέας κρίσης, αποφάσισε χθες να αναβάλει την προγραμματισμένη για την επόμενη εβδομάδα συνεδρίαση, στη διάρκεια της οποίας θα εξέταζε τα σχέδια για τη μονομερή ανακήρυξη παλαιστινιακού κράτους, όπως δήλωσε ο Σαλίμ αλ Ζανούν, πρόεδρος του Σώματος. Το Παλαιστινιακό Κεντρικό Συμβούλιο είχε συμφωνήσει, πριν από δύο μήνες, να συνεδριάσει στις 15 Nοεμβρίου για να συζητήσει την ανακήρυξη του παλαιστινιακού κράτους. Ο Ζανούν πρόσθεσε χθες στο παλαιστινιακό ραδιόφωνο ότι η σύνοδος αναβάλλεται, καθώς συμπίπτει με τη Σύνοδο Κορυφής της Οργάνωσης Ισλαμικής Διάσκεψης, που είναι προγραμματισμένη επίσης για τις 15 Νοεμβρίου. Λίγο νωρίτερα ο Iσραηλινός πρωθυπουργός Εχούντ Μπάρακ είχε ξεκαθαρίσει ότι η μοναδική περίπτωση να αποδεχτεί το Ισραήλ το παλαιστινιακό κράτος, είναι αυτή η εξέλιξη να προκύψει μέσα από τις διαπραγματεύσεις των δύο πλευρών, συνεπώς να μην είναι μονομερής. Παράλληλα ο Εχούντ Μπάρακ δεν έκρυψε την απαισιοδοξία του για την επανέναρξη του διαλόγου μεταξύ των εμπλεκομένων πλευρών στη μεσανατολική κρίση. Και στο μεταξύ; 
 Την απάντηση έδωσε εύγλωττα ο Σάντι Μπέργκερ, σύμβουλος ασφαλείας του προέδρου Κλίντον: «Η βία φέρνει βία και πρέπει να βρούμε τρόπο να σπάσουμε αυτό τον κύκλο. Είναι εξαιρετικά σημαντικό για τους απλούς πολίτες και των δύο πλευρών». Παράλληλα, η ημερήσια εφημερίδα του Ισραήλ «Μααρίβ» δημοσίευσε χθες μια δημοσκόπηση, σύμφωνα με την οποία τα δύο τρίτα των Ισραηλινών επιθυμούν συνέχιση των ειρηνευτικών συνομιλιών, αλλά -σε περίπτωση που αυτές δεν καταλήξουν σε συμφωνία- το 58% επιθυμούν μονομερή αποχώρηση του Ισραήλ από τις διαπραγματεύσεις, έναντι μόλις του 30% που προτιμούν σύναψη μιας συμφωνίας σε όποιο σημείο κι αν έχουν φτάσει οι συζητήσεις. 
