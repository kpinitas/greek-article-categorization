Η εκπαίδευση μπορεί να παίξει ρόλο- κλειδί στη συμφιλίωση των Βαλκανίων, το σεβασμό των ανθρωπίνων δικαιωμάτων και την ανάπτυξη της περιοχής και γι' αυτό πρέπει ν' αναδειχθεί σε πρώτη προτεραιότητα των εθνικών πολιτικών των κρατών, αλλά και των περιφερειακών στρατηγικών των διεθνών οργανισμών. Αυτό τόνισε στη διακήρυξή του το Δίκτυο Βουλευτών της ΝΑ Ευρώπης το οποίο εντάσσεται στο πλαίσιο του Συμφώνου Σταθερότητας και πραγματοποίησε την ιδρυτική του συνεδρίαση στο Ζάγκρεμπ της Κροατίας, το τελευταίο τριήμερο.
 Στο Δίκτυο βουλευτών ΝΑ Ευρώπης, συμμετέχουν 21 βουλευτές από εφτά χώρες των Βαλκανίων (Αλβανία, Βοσνία-Ερζεγοβίνη, Βουλγαρία, Κροατία, Γιουγκοσλαβία, Σκόπια και Ρουμανία) και 6 μέλη του ευρωπαϊκού κοινοβουλίου. Την Ελλάδα εκπροσωπεί η ευρωβουλευτής του ΠΑΣΟΚ Αννα Καραμάνου, μέλος της Επιτροπής για τη ΝΑ Ευρώπη του ευρωπαϊκού κοινοβουλίου.
 «Πιστεύουμε ότι οι μαθητές των βαλκανικών χωρών πρέπει να διδάσκονται στα σχολεία τους την Iστορία ολόκληρης της περιοχής» δήλωσε η κ. Καραμάνου. «Γνωρίζοντας βαθύτερα ο ένας τον άλλον, επιδεικνύουμε μεγαλύτερη κατανόηση και αλληλεγγύη και ανοίγουμε νέες γέφυρες επικοινωνίας και συνεργασίας για το καλό των ίδιων των λαών αλλά και της περιοχής. Συνδεκτικός μας κρίκος μπορεί να αναδειχθεί ακόμη και η λογοτεχνία, τα τραγούδια μας, οι θρύλοι που μεταδίσουν ιστορικά γεγονότα ή μύθους, γιατί ο πολιτισμός ενώνει και διαμορφώνει συνειδήσεις ευαίσθητες στ' ανθρώπινα δικαιώματα, το περιβάλλον, την ανάπτυξη».
 Το Δίκτυο βουλευτών της ΝΑ Ευρώπης μεταξύ άλλων προτείνει για την εκπαίδευση: 
 n Να διατεθούν περισσότεροι πόροι και να επιδειχθεί μεγαλύτερο ενδιαφέρον για την ενίσχυση των ανταλλαγών εκπαιδευτικών και μαθητών μεταξύ των βαλκανικών χωρών.
 n Οι ίδιοι οι βουλευτές να πρωταγωνιστήσουν στην προώθηση μεταρρυθμίσεων που θα επιταχύνουν τις διαδικασίες συμφιλίωσης, ανάπτυξης, εκσυγχρονισμού των θεσμών αλλά και της ένταξης των βαλκανικών χωρών στην Ευρωπαϊκή Ενωση.
 Πρόεδρος του Δικτύου ορίστηκε η Γερμανίδα ευρωβουλευτής Ντόρις Πακ και ως μέλη προτάθηκαν οι Αννα Καραμάνου και Γιοχάνες Σβόμποντα (Γερμανία).
