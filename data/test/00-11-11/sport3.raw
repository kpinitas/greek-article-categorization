 «Εχουμε τις δυνατότητες να αποκλείσουμε τη Λίβερπουλ, αρκεί να μη φοβηθούμε το όνομα της αντιπάλου μας. Θα χρειαστεί, βέβαια, να δείξουμε ένα διαφορετικό πρόσωπο στους εκτός έδρας αγώνες μας στην Ευρώπη, και το κύπελλο UEFA θέλει διαφορετική φιλοσοφία». Ούτε ζέστη ούτε κρύο προκάλεσε στον Ολυμπιακό το αποτέλεσμα της κλήρωσης στη Γενεύη, που έφερε αντιμέτωπη την πειραϊκή ομάδα με
τη φημησμένη Λίβερπουλ για το κύπελλο UEFA, με τους «ερυθρόλευκους», πάντως, να δηλώνουν αισιόδοξοι ότι μπορούν να αποκλείσουν τους Αγγλους. 
 Στο μεταξύ, στον Ολυμπιακό περιμένουν με αγωνία την απόφαση της UEFA, για τον αν θα υπάρξει τιμωρία της ομάδας, μετά τα όσα έγραψε στο φύλλο αγώνα ο Aυστριακός διαιτητής Γκίντερ Μπένκο (καίει τον Ζε Ελίας, τον Αντζα και τον Ελευθερόπουλο), αλλά και ο παρατηρητής (τα βεγγαλικά και τα καπνογόνα στη Λιόν, όπως και τα επεισόδια των οπαδών με τους Γάλλους αστυνομικούς).
 Στο περιθώριο της κλήρωσης του κυπέλλου UEFA, ο Γιάννης Ματζουράκης προσπάθησε
χθες να τονώσει το ηθικό των ποδοσφαιριστών εν όψει του ντέρμπι με τον Παναθηναϊκό. «Είστε καλύτεροι και μπορούμε να τα καταφέρουμε κόντρα στον Παναθηναϊκό», είπε ο 52χρονος τεχνικός, ο οποίος συνέχισε: «Εχετε δείξει την αξία σας σε όλα τα δύσκολα παιχνίδια και ήρθε η ώρα να το δείξετε και την Κυριακή. Θέλουμε αυτή τη νίκη για πολλούς και διάφορους λόγους».
 Οι ποδοσφαιριστές της πειραϊκής ομάδας αποφεύγουν τις δηλώσεις, όπως συνέβη και πριν από το ντέρμπι με την ΑΕΚ, τόσο για το γούρι όσο και για να μην ηλεκτρίσουν την ατμόσφαιρα. «Αφήνουμε στους άλλους τις δηλώσεις και εμείς θα προσπαθήσουμε να απαντήσουμε στο γήπεδο», έλεγαν χθες στο Ρέντη οι «ερυθρόλευκοι», οι οποίοι παρουσιάζονται παθιασμένοι και αποφασισμένοι για τη νίκη στη λεωφόρο Αλεξάνδρας. Οι παίκτες έχουν πεισμώσει από τις δηλώσεις του προέδρου του Παναθηναϊκού Αγγελου Φιλιππίδη, περί αξιοπιστίας του πρωταθλήματος και του ποιος έχει την καλύτερη ομάδα, και όπως λένε: «Eίναι στο
χέρι μας να αποδείξουμε το αντίθετο την Κυριακή και, μάλιστα, μέσα στο σπίτι τους».
 Ο Γιάννης Ματζουράκης δεν είχε αποφασίσει έως χθες το βράδυ ποια θα είναι η ενδεκάδα του ντέρμπι με τον Παναθηναϊκό, αλλά είναι σίγουρο ότι θα επιφέρει αλλαγές στη σύνθεση, σε σχέση με την ενδεκάδα στο «Ζερλάντ». Ετσι κι αλλιώς, ο
Τζιοβάνι μένει εκτός ομάδας, ενώ αναμένεται να επιστρέψει στην ενδεκάδα ο Γρηγόρης Γεωργάτος, ο οποίος ήταν στον πάγκο, τόσο στο παιχνίδι με την ΑΕΚ όσο
και στο Λιόν. Οι «ερυθρόλευκοι», πάντως, θα έχουν αύριο βράδυ στο πλευρό τους περίπου 3.300 οπαδούς του Ολυμπιακού, οι οποίοι περιμένουν από την πειραϊκή ομάδας ένα διαφορετικό πρόσωπο απ' ό,τι την περασμένη Τρίτη στο «Ζερλάντ».
 * Ο Γιάννης Mαντζουράκης αναφερόμενος στην κλήρωση του Kυπέλλου UEFA δήλωσε: «Eίναι μία κλήρωση από την οποία οι παίκτες μπορούν να πάρουν πολλά και να δώσουν ακόμη περισσότερα. Σε τέτοια παιχνίδια οι ποδοσφαιριστές υπερβάλλουν εαυτούς, επιδεικνύουν ιδιαίτερη αυτοσυγκέντρωση και με αυτά τα δεδομένα μπορούν να φτάσουν το στόχο τους». 
