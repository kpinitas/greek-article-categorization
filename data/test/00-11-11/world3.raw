 Αιφνιδιάζοντας πολλούς από τους στρατηγούς του ο πρόεδρος Πούτιν τάχθηκε υπέρ της ριζικής μείωσης της υπερμεγέθους και δυσκίνητης στρατιωτικής μηχανής της Ρωσίας, τονίζοντας σε ειδική συνεδρίαση του Συμβουλίου Ασφαλείας στο Κρεμλίνο ότι η δομή των ρωσικών ενόπλων δυνάμεων είναι παράλογη και η μέχρι σήμερα πορεία της στρατιωτικής μεταρρύθμισης ελλιπής. «Δεν υπάρχουν άλλα χρονικά περιθώρια για την ασφάλεια της χώρας, το στρατό και τις τύχες των ανθρώπων μας», δήλωσε ο Β. Πούτιν, υπογραμμίζοντας ότι οι αλλαγές πρέπει να οδηγήσουν σ' ένα στράτευμα πιο συμπαγές, ευκίνητο και επαγγελματικό, με ενισχυμένη μαχητική ικανότητα και επίπεδο εκπαίδευσης.
 Τα 3, 1 εκατομμύρια στρατιωτικού και πολιτικού προσωπικού αναμένεται ότι θα περικοπούν έως περίπου το 2005 κατά 600.000, έτσι ώστε να εξοικονομηθούν πόροι για τον εκσυγχρονισμό των οπλικών συστημάτων και την ενίσχυση των ασκήσεων στο στράτευμα. Ειδικότερα θα απομακρυνθούν περί τους 365.000 στρατιωτικοί και άλλοι 235.000 πολίτες από τις υπηρεσίες και τις μονάδες του υπουργείου Aμυνας, που έχει υπό τις διαταγές του περί τους 1.200.000 άνδρες και γυναίκες και άλλα 11 υπουργεία, όπως το Εσωτερικών, που διαθέτει ένστολα στρατιωτικά τμήματα, πλην των απλών αστυνομικών, κοντά στο 1 εκατομμύριο.
 Σύμφωνα με τους ειδικούς, θα πρέπει να ανατραπεί η υπάρχουσα κατάσταση, κατά την οποία το 70% των πόρων του στρατού δαπανώνται μόνο για τη στοιχειώδη συντήρησή του, ενώ συχνές είναι οι καταγγελίες για καταχρήσεις υψηλόβαθμων αξιωματικών και άθλια διαβίωση των εφέδρων. 
 Ο Ρώσος πρόεδρος αποστράτευσε το μέχρι σήμερα αξιωματικό της Κατασκοπείας και γραμματέα του Συμβουλίου Ασφαλείας, Σεργκέι Ιβανόφ, ο οποίος παραμένει ένας από τους πιο στενούς συνεργάτες του στο Κρεμλίνο και θεωρείται ο πιθανότερος διάδοχος του υπουργού Aμυνας, Ιγκορ Σεργκέγεφ, και ο πρώτος μη στρατιωτικός που θα αναλάβει αυτά τα καθήκοντα.
 Η συζήτηση για τη νέα στρατιωτική δομή της χώρας έρχεται να επισφραγίσει τον προβληματισμό που αναπτύσσεται έπειτα από την απρόβλεπτου τέλους 15μηνη επιχείρηση στην Τσετσενία και την ανεξήγητη, ακόμη, τραγωδία της βύθισης του «Κουρσκ». 
 Η ειδική κρατική επιτροπή που ερευνά το ατύχημα φαίνεται πως δυσκολεύεται να καταλήξει σε κάποιο οριστικό συμπέρασμα και οι τελικές εκτιμήσεις αναβάλλονται για το καλοκαίρι του 2001, οπότε αναμένεται ότι θα πραγματοποιηθεί η διεθνής και πρωτοφανούς μεγέθους επιχείρηση ανέλκυσης του υποβρυχίου από το βυθό της θάλασσας του Μπάρεντς. Οι προσπάθειες των δυτών για την ανάσυρση των πτωμάτων των 118 μελών του πληρώματος είχαν πενιχρά αποτελέσματα, καθώς οι σοροί μόνο 12 ναυτικών παραδόθηκαν στις οικογένειές τους για να ταφούν. Αρκετά ήταν όμως τα υλικά ευρήματα, με τελευταία από αυτά το ημερολόγιο του 4ου διαμερίσματος του βυθισμένου υποβρυχίου κι ένα ακόμη δραματικό σημείωμα που περιγράφει με κοφτές φράσεις την ελάττωση του οξυγόνου και τη σταδιακή εξάντληση των 23 επιζώντων στο 9ο πρυμναίο διαμέρισμα.
 Σύμφωνα με τον αντιπρόεδρο της ρωσικής κυβέρνησης, Ιλιά Κλεμπάνοφ, καμιά από τις τρεις υπάρχουσες εκδοχές για το ατύχημα (σύγκρουση με άλλο σκάφος, πρόσκρουση σε νάρκη, εσωτερική έκρηξη) δεν έχει υπερισχύσει στις συζητήσεις της επιτροπής, ωστόσο υπάρχουν αρκετά ευρήματα που ισχυροποιούν την εκτίμηση της σύγκρουσης με ξένο υποβρύχιο. Ο κ. Κλεμπάνοφ έκανε λόγο ειδικότερα για ένα τεράστιο εξωτερικό βαθούλωμα στα δύο πρωραία διαμερίσματα και μεγάλα γδαρσίματα, που παραπέμπουν σε σύγκρουση με υποβρύχιο σκάφος. Ενισχύοντας την εκτίμηση της σύγκρουσης ο υπουργός Aμυνας, Ιγκορ Σεργκέγεφ, δήλωσε ότι «εάν αληθεύει η εκδοχή αυτή, θα βρούμε οπωσδήποτε στοιχεία και επιχειρήματα για να αποδείξουμε την ταυτότητα του υποβρυχίου». Ζήτησε ταυτόχρονα να μη γίνονται επιπόλαιες δηλώσεις έως ότου καταλήξουν σε οριστικά συμπεράσματα οι ειδικοί. Αν και η πιθανότητα σύγκρουσης διαψεύδεται από τις ΗΠΑ και την Αγγλία, υποβρύχια των οποίων βρίσκονταν στην περιοχή την ώρα του ατυχήματος, ο αρχηγός του ρωσικού Γενικού Επιτελείου, Ανατόλι Κβασνίν, που επισκέπτεται την έδρα του ΝΑΤΟ, επανέφερε τη ρωσική πρόταση να επιτραπεί σε Ρώσους ειδικούς η επιθεώρηση των «ύποπτων» ΝΑΤΟϊκών υποβρυχίων, για να αρθούν και οι τελευταίες αμφιβολίες. Μέχρι στιγμής η πρόταση αυτή έχει επανειλημμένως απορριφθεί από την Ατλαντική Συμμαχία, αλλά κατά τον κ. Κβασνίν «ακόμη τη σκέφτονται και την εξετάζουν» στις Βρυξέλλες.
