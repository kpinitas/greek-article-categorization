Σύμφωνα με έγκυρες πληροφορίες, αποφασίστηκε σε κυβερνητικό επίπεδο η ΔΕΗ να ενοικιάσει από τον ΟΤΕ τη μία από τις δύο άδειες ασύρματης σταθερής τηλεφωνίας και βεβαίως να μη συμμετάσχει στο διαγωνισμό παραχώρησης συχνοτήτων που πραγματοποιείται στις 20 Νοεμβρίου.
Με την προοπτική αυτή παρακάμπτεται το κώλυμμα που έθετε η προκήρυξη του διαγωνισμού και η οποία απαγόρευε τη συμμετοχή εταιρειών στις οποίες το Δημόσιο ελέγχει πάνω από το 15%. Ωστόσο μια τέτοια συμφωνία μεταξύ ΔΕΗ, και ΟΤΕ έχει πάρα πολλές λεπτομέρειες που θα πρέπει να συμφωνηθούν μεταξύ των δύο ΔΕΚΟ, ώστε να μην υπάρξουν επιπτώσεις στην πώληση μετοχών του ΟΤΕ σε στρατηγικό εταίρο.
Το σενάριο ήταν ένα από αυτά που εξέταζε η πολιτική ηγεσία του υπουργείου Ανάπτυξης και η διοίκηση της ΔΕΗ και για την ώρα δείχνει να εξασφαλίζει την είσοδο της ηλεκτρικής εταιρείας στην ασύρματη τηλεφωνία, μέσω της οποίας η τελευταία θα μεγιστοποιήσει την εκμετάλλευση για τηλεπικοινωνιακή χρήση, του σταθερού της δικτύου.
Από την πλευρά του ο πρώην υπουργός Μεταφορών Τάσος Μαντέλης που συναντήθηκε χθες με το προεδρείο της ΓΕΝΟΠ για το θέμα της Τηλε-ΔΕΗ, μιλώντας στην «Ε» ξεκαθαρίζει τις θέσεις του σχετικά με όσα προηγήθηκαν του πρόσφατου αδιέξοδου και της σύγκρουσης μεταξύ υπουργείων Μεταφορών και Ανάπτυξης.
Συγκεκριμένα, τονίζει ότι ο ίδιος είχε από τότε ταχθεί υπέρ της εισόδου όλων των δικτυακών ΔΕΚΟ, δηλαδή της ΔΕΗ, του ΟΣΕ, της ΕΥΔΑΠ και της ΔΕΠΑ, στις τηλεπικοινωνίες. Επιπλέον επισημαίνει ότι στην περίπτωση παραχώρησης μη ανανεώσιμων εθνικών πόρων, όπως είναι οι συχνότητες, τότε θα πρέπει αυτές να διατεθούν ύστερα από διαγωνισμό, στον οποίο θα μπορούσαν να συμμετάσχουν και οι ΔΕΚΟ.
Οσων αφορά το αδιέξοδο που προέκυψε, ο κ. Μαντέλης το αποδίδει κυρίως στη σημαντική καθυστέρηση της ΔΕΗ να προετοιμάσει την είσοδό της στις τηλεπικοινωνίες με επιλογή στρατηγικού εταίρου. Εάν είχε επιτευχθεί η επιλογή αυτή, τονίζει ο ίδιος, δεν θα υπήρχε κανέναν πρόβλημα να συμμετάσχει στο διαγωνισμό μέσω σειράς θυγατρικών.
Παρ' όλα αυτά, ο πρώην υπουργός Μεταφορών εκτιμά ότι η ΔΕΗ θα μπορούσε να συμμετάσχει στο διαγωνισμό μέσω του ασφαλιστικού φορέα των εργαζομένων, ο οποίος έχει πλέον διαφορετική νομική οντότητα, χωρίς καμία εξάρτηση από τη ΔΕΗ. Ας σημειωθεί δε σχετικά ότι η προοπτική αυτή εξετάστηκε από τότε που προέκυψε το θέμα και απερρίφθη.
Τέλος, η ΓΕΝΟΠ/ΔΕΗ ανακοίνωσε ότι προκηρύσσει απεργία για τις 20 Νεμβρίου, ημέρα κατά την οποία θα κατατεθούν οι προσφορές για τις άδειες ασύρματης σταθερής τηλεφωνίας.
