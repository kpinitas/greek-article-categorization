 Με τους αρμόδιους υπουργούς Χρίστο Βερελή και Νίκο Χριστοδουλάκη να τηρούν πλήρη σιωπή για τις μεταξύ τους συνεννοήσεις -που μάλλον καταλήγουν σε ασυνεννοησία- και τον πρόεδρο της Eπιτροπής Τηλεπικοινωνιών Μανώλη Γιακουμάκη να προσπαθεί να «συνετίσει» τους επικεφαλής της ΔΕΗ Δημήτρη Παπούλια και Στέργιο Νέζη, εξελίσσεται το γνωστό πλεόν σίριαλ που θα καταλήξει με την κατάθεση πρότασης από τη ΔΕΗ την προσεχή Δευτέρα για την απόκτηση άδειας ασύρματης σταθερής τηλεφωνίας.
 Οπως έγραφε και χθες η «Ε», πρόταση θα υποβάλει η ΔΕΗ από κοινού με τις τράπεζες Εθνική, Αλφα και Γενική, τηρώντας τον περιορισμό της προκήρυξης για το 15%. Δηλαδή θα συμμετέχει στο σχήμα με 15%, όσο επιτρέπει η προκήρυξη για εταιρείες που ελέγχονται από το Δημόσιο. Ωστόσο, σύμφωνα με έγκυρες πληροφορίες, τροπολογία που ετοιμάζεται θα προβλέπει τη διάλυση της κοινοπραξίας σε 9 μήνες από τη σύστασή της, έναντι των δύο χρόνων που προβλέπει ο νόμος περί Α.Ε.
 Με τον τρόπο αυτό η ΔΕΗ θα αποδεσμευτεί από τους εταίρους της και θα προχωρήσει στην ανάπτυξη του δικτύου έχοντας εξασφαλίσει προηγουμένως τη συνεργασία στρατηγικού εταίρου για τις τηλεπικοινωνίες. Αυτό που φοβούνται τώρα στη ΔΕΗ και το υπουργείο Ανάπτυξης, είναι να εμποδιστεί η συμμετοχή της ΔΕΗ στη δεύτερη φάση του διαγωνισμού στις 4 Δεκεμβρίου.
 Αυτό εκτιμούν ότι μπορεί να γίνει με την προσφυγή στη Δικαιοσύνη κατά της συμμετοχής της ΔΕΗ στο διαγωνισμό, εκ μέρους «θιγομένων». Στην κατεύθυνση αυτή
συνηγορεί και επιστολή, που, σύμφωνα με πληροφορίες, απέστειλε ο πρόεδρος της Eπιτροπής Tηλεπικοινωνιών Μανώλης Γιακουμάκης προς τους επικεφαλής της ΔΕΗ, με
την οποία εκτός των άλλων τους προσάπτει άγνοια για τα όσα έχει αποφασίσει η Ευρωπαϊκή Επιτροπή σχετικά με τη συμμετοχή της ΔΕΗ.
 Τέλος, να σημειωθεί ότι με εξαίρεση τη Γαλλία, σε Πορτογαλία, Ισπανία, Γερμανία και Ιταλία, οι ηλεκτρικές εταιρείες έχουν αναπτύξει, είτε μετά από διαγωνισμό είτε αυτοδικαίως, υπηρεσίες παροχής τηλεπικοινωνιών.
