 Την υπόσχεση αλλά και προειδοποίηση ότι «δεν φεύγουμε», έδωσε χθες ο Αμερικανός υπουργός Αμύνης, Ουίλιαμ Κοέν, που πραγματοποιεί περιοδεία στην περιοχή προκειμένου να αντιμετωπίσει τη μείωση της υποστήριξης προς τις κυρώσεις κατά του Ιράκ, αλλά και την επιδείνωση του κλίματος κατά του Ισραήλ, σε μια στιγμή που οι χώρες της περιοχής ενδέχεται να διακρίνουν κενό εξουσίας στην Ουάσιγκτον.
 «Είναι κρίσιμης σημασίας η διατήρηση της ασφάλειας στην περιοχή», τόνισε μιλώντας στο Μπαχρέιν. Νωρίτερα είχε δηλώσει πως η Ουάσιγκτον θέλει να πείσει τους συμμάχους της ότι πρέπει να διατηρηθούν οι κυρώσεις κατά του Ιράκ. Θέλει επίσης να τους διαβεβαιώσει ότι οι ΗΠΑ επιθυμούν τη διατήρηση «πολύ στενών δεσμών» με τις χώρες του Κόλπου παρά την παλινδρόμηση της ειρηνευτικής διαδικασίας στη Μέση Ανατολή.
 Αναφερόμενος στην πρόσφατη βομβιστική επίθεση κατά του αμερικανικού αντιτορπιλικού «Κολ» στην Υεμένη, δήλωσε ότι έχει λάβει «πρόσθετα μέτρα σε ό,τι αφορά την ασφάλεια» και ζήτησε από το γενικό επιτελείο να εξετάσει «ποια άλλα μέτρα πρέπει να ληφθούν» για την προστασία των αμερικανικών ενόπλων δυνάμεων.
 Επισημαίνοντας ότι πραγματοποιεί την ένατη και κατά πάσα πιθανότητα τελευταία περιοδεία του στη Μέση Ανατολή, ο Κοέν ευχαρίστησε τους συμμάχους των ΗΠΑ για την «ισχυρή υποστήριξή τους». Είπε ακόμα ότι ο πρόεδρος του Ιράκ, Σαντάμ Χουσεΐν, εξακολουθεί «να αψηφά τη θέληση του ΟΗΕ... προσπαθώντας να αρθούν οι κυρώσεις, έστω και αν δεν συμμορφώνεται προς τις αποφάσεις του Συμβουλίου Ασφαλείας».
 Σε ό,τι αφορά το Ιράν, είπε ότι οι ΗΠΑ επιδιώκουν καλύτερες σχέσεις, αν και επανέλαβε τις κατηγορίες ότι η Τεχεράνη «υπονομεύει την ειρηνευτική διαδικασία
στη Μέση Ανατολή», υποστηρίζει την τρομοκρατία και αναπτύσσει όπλα μαζικής καταστροφής.
 Στη Βαγδάτη, το ιρακινό πρακτορείο ειδήσεων ΙΝΑ εκτιμά ότι η περιοδεία του Ουίλιαμ Κοέν έχει στόχο την αντιμετώπιση της τάσης περιφερειακής αλληλεγγύης προς το Ιράκ.
 Την ίδια ώρα, οι ΗΠΑ προωθούν την επιρροή τους στην ευρύτερη περιοχή. Ο υπαρχηγός του αμερικανικού Γενικού Επιτελείου, στρατηγός Ρίτσαρντ Μάιερς, επισκέπτεται την Αρμενία, όπου συζήτησε με τον Αρμένιο υπουργό Αμύνης Σερζ Σαρκισιάν θέματα περιφερειακής ασφάλειας, συμπεριλαμβανομένης και της δημιουργίας μιας αρμενικής ειρηνευτικής δύναμης.
 Η Αρμενία εξέφρασε επίσης την επιθυμία να ενταχθεί στο πρόγραμμα «Συνεργασία για την Ειρήνη» του ΝΑΤΟ. Παρόμοια επιθυμία εξέφρασε χθες και η κυβέρνηση του Αζερμπαϊτζάν όπου πραγματοποιεί επίσκεψη ο Aμερικανικός υφυπουργός Αμύνης Ουόλτερ Σλόκουμ.
 Μια μέρα σαν τις άλλες ήταν η χθεσινή για τα εμπλεκόμενα μέρη στη Μέση Ανατολή. Οι αλλεπάλληλες προσπάθειες ειρήνευσης πέφτουν στο κενό, οι συγκρούσεις -κυρίως στη Λωρίδα της Γάζας- συνεχίζονται αμείωτες και οι Παλαιστίνιοι μετρούν μερικά ακόμη θύματα. Τίποτα το καινούργιο, δηλαδή, παρά τη δραματική έκκληση του Γιάσερ Αραφάτ για «επείγουσα» διεθνή συνάντηση των χωρών που υποστηρίζουν την προοπτική ειρήνευσης, με σκοπό τον τερματισμό της βίας στην περιοχή. Για απάντηση, ο Εχούντ Μπάρακ ζήτησε από το Ρώσο υπουργό Εξωτερικών, Ιγκόρ Ιβανόφ, να πιέσει τον Αραφάτ για να σταματήσει η βία. 
 Tα ισραηλινά ελικόπτερα έπληξαν με τρεις πυραύλους τα γραφεία της παλαιστινιακής Φατάχ στη Χεβρώνα, επίθεση που θα είχε πολλά θύματα, αν εκείνη την ώρα τα γραφεία δεν ήταν άδεια. Οι Παλαιστίνιοι επιχείρησαν να αμυνθούν και
οι πυροβολισμοί ακούγονταν στην περιοχή μέχρι αργά το βράδυ. Τα γραφεία της Φατάχ έπιασαν φωτιά, με αποτέλεσμα να τραυματιστούν τρεις Παλαιστίνιοι που έμεναν σε γειτονικά διαμερίσματα. Την Τετάρτη, οι Παλαιστίνιοι έχασαν οκτώ άτομα από βομβαρδισμούς, απώλειες που ανεβάζουν το συνολικό αριθμό των σκοτωμένων Παλαιστινίων, από τα τέλη Σεπτεμβρίου, στους 230, περίπου.
 Νωρίτερα συνεδρίασε το υπουργικό συμβούλιο του Ισραήλ για να εξετάσει τη λήψη μέτρων που θα αντιμετωπίζουν το νέο αδιέξοδο στην περιοχή. Στη συνέχεια ο Μπάρακ, μιλώντας στο ισραηλινό ραδιόφωνο, υποστήριξε ότι δεν διαφαίνονται προοπτικές πιθανής σύγκλησης τριμερούς συνόδου κορυφής με τον Αμερικανό πρόεδρο, τον ίδιο και τον Παλαιστίνιο ηγέτη Γιάσερ Αραφάτ. Και ο Ισραηλινός πρωθυπουργός συνέχισε: «Αν πιστεύαμε ότι με 2.000 νεκρούς Παλαιστινίους αντί των 200 που υπάρχουν σήμερα θα λύναμε το θέμα, θα ενεργούσαμε προς αυτή την κατεύθυνση, αλλά δεν υπάρχει θαυματουργή λύση, διότι δεν υπάρχει δυνατότητα εξεύρεσης λύσης παρά μόνο γύρω από ένα τραπέζι διαπραγματεύσεων».
 Σε μια από τις ισραηλινές επιθέσεις στο στο χωριό Μπέιτ Τζάλα, σκοτώθηκε ο Γερμανός γιατρός Χάρι Φίσερ, ο πρώτος αλλοδαπός που χάνει τη ζωή του από την έναρξη του νέου κύκλου αίματος, στις 28 Σεπτεμβρίου 2000. Tην ίδια ώρα, η Eυρωπαϊκή Eνωση διακήρυξε την επιθυμία της, η ανακήρυξη του ανεξάρτητου παλαιστινιακού κράτους να μη γίνει μονομερώς, αλλά να προέλθει από διαπραγματεύσεις.
