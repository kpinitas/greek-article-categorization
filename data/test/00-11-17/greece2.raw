 Δύο τυφλά παιδάκια κρατούν στα χέρια το έργο τους: μια πολύχρωμη μακέτα παιδικής χαράς, όπου τυφλά και βλέποντα παιδιά παίζουν αδελφωμένα. Και τα δυο τους στάθηκαν μπροστά στον κόσμο για να παραλάβουν το ειδικό βραβείο δημιουργικότητας στον Πανελλήνιο Διαγωνισμό της UNICEF, «Τα παιδιά γράφουν και
 Ηταν η στιγμή που κανείς από τους παρευρισκομένους δεν μπόρεσε να αποφύγει να νιώσει τη βαθιά συγκίνηση, το συναίσθημα εκείνο, που λίγο νωρίτερα είχε εκφράσει ο διευθυντής της «Ε» Σεραφείμ Φυντανίδης, προλογίζοντας την εκδήλωση,
παρά την ομολογημένη προσπάθειά του να αποφύγει τη χιλιοειπωμένη έκφραση.
 «Είναι η τυχερή μου ημέρα σήμερα, που παίρνω το βραβείο», μας είπε γεμάτος περηφάνια και αυτοπεποίθηση ο εξάχρονος Γιώργος Μπακογιάννης, που μαζί με τον ντροπαλό αλλά όχι λιγότερο περήφανο Σώστη Καραγιαννόπουλο εκπροσώπησαν το ειδικό νηπιαγωγείο Τυφλών Καλλιθέας.
 Εντονη η ανάγκη των παιδιών να αισθανθούν μικροί πολίτες και ισότιμα μέλη της κοινωνίας, προέβαλε απ' όλα τα έργα από δεκάδες νηπιαγωγεία και δημοτικά σχολεία της χώρας, που εκτίθενται στη Στοά του Βιβλίου (16 με 24 Νοεμβρίου), ως απαύγασμα της μαθητείας τους στο πρόγραμμα της UNICEF. Ενα πρόγραμμα που στοχεύει και πετυχαίνει τη συνειδητοποίηση των μελλοντικών πολιτών, απέχοντας από τον όποιο επετειακό χαρακτήρα των «γενεθλίων» για τα 11 χρόνια από την υιοθέτηση της Σύμβασης των Δικαιωμάτων του Παιδιού, του πλέον αποδεκτού κειμένου για τα ανθρώπινα δικαιώματα παγκοσμίως. Η Σύμβαση έχει υπογραφεί από όλες τις χώρες (191), από την Ελλάδα το 1992 -και μένει μόνο η υπογραφή της από τις ΗΠΑ και τη Σομαλία για να λάβει την ισχύ οικουμενικού νόμου.
 «Σε μια εποχή και μια συγκυρία που συγκλονίζεται με 100 εκατομμύρια παιδιά να ζουν στους δρόμους, 600 εκατομμύρια παιδια να ζουν με ένα δολάριο την ημέρα, πάνω από 300 εκατομμύρια κάτω των 14 ετών να εργάζονται, καταλαβαίνουμε ότι περισσεύει η υποκρισία όσον αφορά την εξάλειψη του κοινωνικού αποκλεισμού», τόνισε ο πρόεδρος της Ελληνικής Επιτροπής Συνεργασίας με τη UNICEF Λάμπρος Κανελλόπουλος, καταδεικνύοντας την ανάγκη ευαισθητοποίησης του κόσμου, ενώ δεν
παρέλειψε να ευχαριστήσει τον Σεραφείμ Φυντανίδη για τη διαπαιδαγώγηση που έχει προσφέρει ασκώντας τη δημοσιογραφία με ήθος.
 Με αλάνθαστο κριτήριο, πολιτική συνείδηση, γνήσια ανθρωπιά, σπάνια ευαισθησία μα και καλλιτεχνικές αξιώσεις, Eλληνόπουλα απ' όλη την επικράτεια διεκδίκησαν τα δικαιώματά τους, γράφοντας και ζωγραφίζοντας σε συνεργασία με αφοσιωμένους εκπαιδευτικούς, οι οποίοι χθες στο πλάι των παιδιών πήραν και εκείνοι την ανταμοιβή τους. Καρδιές έκλεψε με τα τραγούδια «Κουβαρίστρες» και «We are the world», η χορωδία των παιδιών από τις Φιλιππίνες.
 «Εμείς ακούμε τους μεγάλους, εκείνοι δεν μας δίνουν σημασία. Δεν μας θεωρούν ένα από τα μέλη τους που έχει δικαιώματα», μας λέει η Μαρία Κυρίτση από το 4ο Δημοτικό Τυρνάβου. Η τάξη της πήρε το 2ο βραβείο για το 24σέλιδο «βιβλίο» που κατασκεύασε, με τίτλο «Το αλφαβητάρι του μικρού πολίτη».
 Το 1ο βραβείο δόθηκε στο Α' Δημοτικό της Καλύμνου. «Εμείς θα μπορούσαμε να κάνουμε καταλήψεις στους δρόμους κρατώντας πανό που θα γράφουν "Τα πλούσια και
τα φτωχά παιδιά είναι όλα ίσα"», διαβάζουμε να γράφουν ανάμεσα στις συμβουλές προς τους μεγάλους.
 «Στην αρχή ούτε με γνώριζες, τώρα μπορείς να με βοηθήσεις να χαρώ ό,τι χαίρονται μερικά παιδιά της γης», διακρίνουμε στο έργο του 6ου Δημοτικού Λαμίας που πήρε το 3ο βραβείο.
 Πρώτο βραβείο στα νηπιαγωγεία που φιλοτέχνησαν αφίσες, πήρε το έργο «Τα παιδιά
των φαναριών» από το νηπιαγωγείο της σχολής Αυγουλεά-Λιναρδάτου. Το καράβι της
Ειρήνης, από το νηπιαγωγείο Στερνών Χανίων πήρε το 2ο βραβείο. Τα νήπια από το
Τραγάκι Ζακύνθου απέσπασαν το 3ο βραβείο. Τιμητικές διακρίσεις δόθηκαν στα νηπιαγωγεία Ν. Ηρακλείου, Αγ. Μαρίνας Λέσβου και στα δημοτικά του Αριστοτελίου
 Μα όλα τα έργα ήταν άξια επαίνου και τα λόγια από παιδικές ψυχές συγκλονιστικά: «Θέλουμε ισότητα, αγάπη, ειρήνη και τροφή» (!) «Θεέ μου, φώτισε τους μεγάλους να μη δίνουν τα λεφτά στους φρικτούς εξοπλισμούς, μα να βοηθάνε πρώτα τους φτωχούς», «Η ποικιλία των λουλουδιών δίνει ομορφιά στο βάζο», «Θέλω
να κοιμάμαι» διεκδικεί ένας μικρός και είναι μόνο λίγα απ' όσα έχουν να πουν ανάμεσα στα εκθαμβωτικά χρώματα από τις κατασκευές τους.
 Την αμέριστη συμπαράστασή τους στο έργο της UNICEF, εξέφρασαν χθες συγκινημένοι η γενική γραμματέας Ισότητας Εφη Μπέκου, ο εκπρόσωπος του υπουργείου Παιδείας Γ. Γούσης, η πρόεδρος του Κέντρου Συμπαράστασης Παιδιού Μ.
Λεμού και όσοι παραβρέθηκαν στην εκδήλωση που αφιερώθηκε ειδικά στα παιδιά των
φαναριών. Ο Γ.Γ. Νέας Γενιάς Γ. Σακελλίων ανήγγειλε πως επίκειται η σύσταση Εθνικού Παρατηρητηρίου για τα Δικαιώματα των Παιδιών.
