Tο υπουργείο Πολιτισμού προωθεί στη Βουλή προς ψήφιση νέο σχέδιο νόμου χορήγησης των τιμητικών συντάξεων και μέχρι την οριστική νομοθετική ρύθμιση του θέματος, «ανεστάλη η διαδικασία εξέτασης όλων των αιτήσεων για απονομή νέων τιμητικών συντάξεων». Η είδηση που αφορά δεκάδες καλλιτέχνες, δεν μας ήρθε από το αρμόδιο ΥΠΠΟ, αλλά από έγγραφο του υπουργείου Οικονομικών προς το Επιμελητήριο Εικαστικών Τεχνών, το οποίο ζήτησε να μάθει ποια είναι η τύχη των
τιμητικών συντάξεων ύστερα από τις εφέσεις που άσκησε ο Γεν. Επίτροπος της Επικρατείας κατά της νομιμότητας χορήγησης των τιμητικών για τα έτη 1997-1998.
 Μάλιστα, επισημαίνεται στο έγγραφο του υπουργείου Οικονομικών ότι, σύμφωνα με πληροφορίες που συνέλεξε η αρμόδια υπηρεσία του, μπορεί να ασκηθούν κι άλλες εφέσεις πέραν των περίπου 80 που έχουν ώς τώρα ασκηθεί κατά των δικαιούχων (συνολικά 126) τιμητικών συντάξεων. Τι έχει συμβεί; «Ο Γενικός Επίτροπος Επικρατείας του Ελεγκτικού Συνεδρίου αμφισβήτησε τη νομιμότητα απονομής των τιμητικών συντάξεων που χορηγήθηκαν μέχρι τώρα, σύμφωνα με τις διατάξεις των ν.2435/96 και 2557/97. Στα πλαίσιο αυτό έχει ασκήσει εφέσεις, προτείνοντας στο
ΙΙ Τμήμα του Ελεγκτικού Συνεδρίου την εξαφάνιση της απονομής των συντάξεων αυτών».
 Το Επιμελητήριο διά του προέδρου του Μιχάλη Παπαδάκη έχει ζητήσει από τον περασμένο Ιούλιο συνάντηση με τον υπουργό Πολιτισμού γι' αυτό το θέμα -χωρίς να έχει γίνει δυνατή δηλώνει αιφνιδιασμένο για την εξέλιξη αυτή, σε επιστολή του προς τον κ. Πάγκαλο. Επίσης εκφράζει την ανησυχία του.
 «Ανησυχούμε, κ. υπουργέ» σημειώνουν. «Αν είναι σχέδιο νόμου για να εναρμονιστεί ο νόμος των τιμητικών συντάξεων με το πνεύμα των εφέσεων του επιτρόπου, που αμφισβητεί την νομιμότητα της απονομής τους και ζητά την εξαφάνισή τους, τότε θα είναι ένας νόμος που θα καταδικάζει μια μεγάλη μερίδα δημιουργών σε εξαφάνιση από το χώρο που η πολιτεία αναγνωρίζει την κοινωνική τους προσφορά και που για ορισμένους, δυστυχώς, θα σημαίνει εκτός της ηθικής και φυσική εξαφάνιση» και προσθέτουν: «Η νομοθετική ρύθμιση του μισθολογικού κλιμακίου που σας ζητήσαμε, ώστε να μην υποτιμηθούν οι τιμητικές συντάξεις κατά 30.000 (περίπου 20%), όπως απαιτεί μαζί με τα άλλα ο Επίτροπος, δεν είναι
