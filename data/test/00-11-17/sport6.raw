 Την τελευταία στιγμή θα αποφασίσει ο Γιάννης Παθιακάκης αν θα χρησιμοποιήσει στην Καλαμάτα τον Ηλία Ατματσίδη. Ο αρχηγός της ΑΕΚ ενσωματώθηκε προς το τέλος της χθεσινής προπόνησης με την υπόλοιπη ομάδα και θα ακολουθήσει την αποστολή στην Καλαμάτα. Μένει να αποφασίσει η τεχνική ηγεσία αν θα προφυλάξει τον τερματοφύλακα εν όψει του αγώνα στο Λεβερκούζεν (ζωντανό ALPHA, την άλλη Πέμπτη στις 8.15 μ.μ.).
 Πολλά θα εξαρτηθούν και από τη σημερινή απόφαση της Δευτεροβάθμιας Επιτροπής για Νάβας, Τσάρτα. Αν δεν εξαλειφθούν οι ποινές των 14 και 7 ημερών αντίστοιχα, ο Παθιακάκης μάλλον δεν θα έχει την πολυτέλεια να αφήσει εκτός ομάδας και το βασικό τερματοφύλακα της ΑΕΚ.
 Στο μεταξύ, ο προπονητής της ΑΕΚ, με αφορμή το προχθεσινό δημοσίευμα της «Ε» ότι ζήτησε «πίστωση χρόνου», διευκρίνισε χθες ότι δεν θα πρέπει να αποδοθεί αυτό το νόημα στις δηλώσεις του. «Εγώ επαναλαμβάνω αυτό που είχα πει και πριν από μήνες. Δεν ζητάω λοιπόν καμία πίστωση χρόνου. Αν δεν κάνω για την ΑΕΚ, την άλλη μέρα φεύγω. Η ΑΕΚ είναι μεγάλη ομάδα και έχει στόχο μόνο το πρωτάθλημα. Συνεπώς δεν υπάρχει καμία πίστωση χρόνου. Η δήλωσή μου αφορούσε μερίδα οπαδών που γκρινιάζουν για την ομάδα. Απ' αυτούς ναι, ζητάω να κάνουν υπομονή, γιατί η ΑΕΚ δεν μπορεί ξαφνικά να γίνει Ρεάλ και Μπαρτσελόνα», τόνισε χθες στην «Ε».
 * Ο πρόεδρος του ΠΑΣ Γιάννινα Μάνθος Κολέμπας πέρασε χθες από τα γραφεία της ΠΑΕ ΑΕΚ. Φήμες ότι διαπραγματεύεται την πώληση του 19χρονου διεθνή (με την Eλπίδων) δεξιού μπακ χαφ Γιώργου Σεϊταρίδη διαψεύστηκαν από τον Πέτρο Στάθη. «Εχουμε πει ότι η ΑΕΚ δεν θα κάνει μετεγγραφές το χειμώνα», εκτός κι αν αποκτήσουμε ελεύθερο παίκτη ή αν θα πουλήσουμε δικό μας ποδοσφαιριστή». Στην ΑΕΚ προτάθηκε και ο σέντερ μπακ Γιώργος Αλεξόπουλος, που μένει ελεύθερος από τον Παναθηναϊκό. Προχθές στη Ρόδο, παρών στο ματς της Eθνικής ήταν ο Αντρέας Σταματιάδης. Απ' ό,τι λέγεται, είδε για λογαριασμό της ΑΕΚ κάποιους Σλοβάκους διεθνείς (τον σέντερ μπακ Βάργκα και τον σέντερ φορ Πίντε).
