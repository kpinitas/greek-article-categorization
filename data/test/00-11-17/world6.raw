 Στη χώρα που ταπείνωσε την αμερικανική ισχύ πριν από 25 χρόνια, το Βιετνάμ, που έγινε θέατρο μιας πραγματικής τραγωδίας με πάνω από 3 εκατομμύρια νεκρούς,
πραγματοποιεί από χθες επίσκεψη ο Αμερικανός πρόεδρος Μπιλ Κλίντον. Με την επίσκεψή του, την πρώτη μετά τον τερματισμό του πολέμου, ο Κλίντον γράφει ιστορία.
 Πλήθη κόσμου επευφημούσαν τον Αμερικανό πρόεδρο, όπως νωρίτερα είχαν κάνει με τη γυναίκα του, καθώς όδευε από το αεροδρόμιο προς το ξενοδοχείο του. Τον Κλίντον ακολουθούσαν τα αυτοκίνητα με τους δεκάδες επιχειρηματίες που τον συνοδεύουν στο ταξίδι, προκειμένου να διερευνήσουν τις πιθανότητες επένδυσης στην κομμουνιστική αυτή χώρα των 77 εκατομμυρίων ανθρώπων.
 Κατά την τριήμερη επίσκεψή του, ο Κλίντον θα προσπαθήσει να επουλώσει τα τραύματα ενός πολέμου στον οποίο αντιτάχθηκε και απέφυγε, και θα δώσει ιδιαίτερη έμφαση στο εμπόριο και τη συνεργασία ανάμεσα στις δύο χώρες. Εχει όμως δηλώσει ότι εκ των προτεραιοτήτων του θα είναι η πλήρης πληροφόρηση για τους Αμερικανούς στρατιωτικούς που από την εποχή του πολέμου θεωρούνται αγνοούμενοι (ΜΙΑ). Οι οικογένειες 58.000 νεκρών ή αγνοουμένων Αμερικανών τον παρακολουθούν από κοντά. Σύμφωνα με πληροφορίες από το περιβάλλον του, ο πρόεδρος δεν θα ζητήσει συγγνώμη για τις ανθρώπινες απώλειες (3 εκατομμύρια Βιετναμέζοι σκοτώθηκαν στον πόλεμο), καθώς κάτι τέτοιο θα δημιουργούσε αρνητικές εντυπώσεις στις ΗΠΑ, δεδομένου ότι ο Κλίντον ήταν δηλωμένος πολέμιος
της ένοπλης σύγκρουσης που ταρακούνησε ολόκληρη την Αμερική.
 Πριν από την επίσκεψη ο Κλίντον δήλωσε ότι ο καλύτερος τρόπος για να τιμηθούν οι νεκροί του πολέμου, Αμερικανοί και Βιετναμέζοι, είναι να οικοδομηθεί ένα καλύτερο μέλλον. «Και αυτό προσπαθούμε να κάνουμε».
 Το Ανόι έχει καταστήσει σαφές ότι ο Κλίντον είναι ευπρόσδεκτος, καθώς ήταν αυτός που το 1994 τερμάτισε το εμπορικό εμπάργκο που είχε επιβληθεί στο Βιετνάμ. Ενα χρόνο αργότερα συνήψε διπλωματικές σχέσεις και φέτος υπέγραψε διμερή εμπορική συμφωνία.
 Ο Αμερικανός πρόεδρος θα συναντηθεί με τον ισχυρό άνδρα του Βιετνάμ, γ.γ. του Kομμουνιστικού Kόμματος Χα Φιέ, τον πρόεδρο Τραν Ντουκ Λουόνγκ και τον πρωθυπουργό Φαν Bαν Χάι. Θα πάει επίσης στην παλιά Σαϊγκόν, εκεί από όπου έφυγαν από τη στέγη της αμερικανικής πρεσβείας με ελικόπτερα οι τελευταίοι Αμερικανοί στρατιώτες. Μαζί του θα είναι η κόρη και η σύζυγός του, η οποία έτυχε θερμής υποδοχής από τους Βιετναμέζους.
 Ο Ρίτσαρντ Νίξον ήταν ο πρώτος εν ενεργεία πρόεδρος των ΗΠΑ που επισκέφθηκε την περιοχή, όταν μετέβη στο υποστηριζόμενο από τις ΗΠΑ Νότιο Βιετνάμ τον Ιούλιο του 1969, όταν μαινόταν ο πόλεμος.
