 «Τα μεταγραφικά θέματα δεν συζητιούνται δημοσίως, όπως γνωρίζετε εσείς οι δημοσιογράφοι καλύτερα από τον καθένα. Σας θυμίζω ότι κανείς δεν ήξερε για τον Σόουζα, όταν αναχώρησα για την Ιταλία με στόχο να κλείσω τη συμφωνία. Ετσι θα γίνει και τώρα...». 
 Πλήρως επιβεβαίωσε τα ρεπορτάζ των τελευταίων ημερών της «Ε» για την επικείμενη απόκτηση σέντερ-φορ ο πρόεδρος του Παναθηναϊκού Αγγελος Φιλιππίδης, σε δηλώσεις που έκανε χθες στο περιθώριο της απολογίας του στον αθλητικό δικαστή. Προχωρώντας μάλιστα παραπέρα, ανέφερε ό,τι ακριβώς σημειώναμε πριν από δύο ημέρες: 
 «Θα δούμε πρώτα πώς θα πάμε στα ματς με Μάντσεστερ και Βαλένθια. Από εκεί και πέρα θα αποφασίσουμε τι θα κάνουμε, τι παίκτη θα πάρουμε, κ.λπ...».
 Χθες βέβαια, το θέμα συζήτησης στον Παναθηναϊκό ήταν οι ποινές του αθλητικού δικαστή: αποκλεισμός τριών αγωνιστικών της έδρας και αυστηρή επίπληξη στον πρόεδρο για δηλώσεις στην ΕΡΑ-ΣΠΟΡ εναντίον της ΕΠΟ. Φυσικά θα υποβληθεί έφεση, με την ελπίδα να μειωθεί η τιμωρία του γηπέδου. Σε διαφορετική περίπτωση ο ΠΑΟ θα παίξει σε ουδέτερο γήπεδο τα ματς πρωταθλήματος με Skoda Ξάνθη (8η αγωνιστική), Αθηναϊκό (10η), Ιωνικό (12η).
 Πριν ανακοινωθούν οι ποινές από τον αθλητικό δικαστή, υπήρξαν και ευχάριστα για τον Παναθηναϊκό, που αναδείχτηκε καλύτερη ομάδα της προηγούμενης χρονιάς στο ετήσιο δημοψήφισμα των ποδοσφαιριστών (ΠΣΑΠ), ο Λυμπερόπουλος καλύτερος παίκτης και ο Νικοπολίδης καλύτερος τερματοφύλακας.
 Ο Γιάννης Γκούμας, ως αρχηγός, εκπροσωπώντας όλους τους «πράσινους», τόνισε: 
 «Για την ομάδα μας είναι μία δικαίωση. Παίξαμε το καλύτερο ποδόσφαιρο, αλλά δεν χαρήκαμε την κατάκτηση του πρωταθλήματος. Η απόφαση των συναδέλφων μας αποτελεί αναγνώριση για μας. Περασμένα-ξεχασμένα βέβαια τα περσινά, εμείς κοιτάμε τώρα μπροστά».
 Από την πλευρά του, ο Νίκος Λυμπερόπουλος σχολίασε την ομόφωνη ανάδειξή του (από τους 15 αρχηγούς των ομάδων της Εθνικής κατηγορίας - ο ΠΑΟ δεν ψήφισε) ως κορυφαίου ποδοσφαιριστή της περιόδου 2000-2000 ως εξής: 
 «Είναι πολύ μεγάλη τιμή για μένα. Ευχαριστώ τους συναδέλφους μου. Αν όντως είμαι ο καλύτερος θα συνεχίσω την προσπάθειά μου. Νιώθω πολύ καλά. Ομως αφού είχαμε την καλύτερη ομάδα, γιατί δεν πήραμε το πρωτάθλημα; Είναι απορία δική μου και του κόσμου. Θα προτιμούσα βέβαια να μη μας αποδίδονταν αυτοί οι τιμητικοί τίτλοι και να κατακτούσαμε το πρωτάθλημα».
 Από σήμερα το μεσημέρι θα αρχίσει η διάθεση των 3.200 εισιτηρίων του αγώνα της Τρίτης με τη Μάντσεστερ Γιουνάϊτεντ στο «Ολντ Τράφορντ» στους κατόχους των ακριβών εισιτηρίων διαρκείας που θα ταξιδέψουν στην Αγγλία. Αγώνα δρόμου κάνει η ιατρική ομάδα του ΠΑΟ να κάνει καλά τον Ντάνιελ Σάριτς, που έχει τράβηγμα στη γάμπα και χθες γυμνάστηκε ελαφρά μόνος του. Φυσικά, δεν υπολογίζεται για τον αυριανό αγώνα με τον ΠΑΟΚ στην Τούμπα, όπως επίσης και ο τιμωρημένος Καραγκούνης (τρεις κίτρινες) και ο ασθενής Πφλίπσεν. 
