Πληθαίνουν πλέον οι απόψεις στο ΠΑΣΟΚ που λένε ότι είναι καιρός να αλλάξει η οργανωτική δομή και ο τρόπος εκλογής των οργάνων του κόμματος (Κεντρική Επιτροπή, Εκτελεστικό Γραφείο, Νομαρχιακές Επιτροπές) και το θέμα αυτό θα είναι ένα από εκείνα που θα απασχολήσουν ιδιαίτερα την Πανελλήνια Οργανωτική Συνδιάσκεψη του κόμματος που θα γίνει στις 2-3 Δεκεμβρίου.
 Ολοι λένε, όμως, ότι ο χρόνος για καθοριστικές αποφάσεις που θα αλλάξουν τη φυσιογνωμία του κόμματος και την οργανωτική δομή του δεν είναι ώριμος. Aυτές θα ληφθούν στο συνέδριο και στη συνδιάσκεψη θα ανοίξει ο διάλογος. Στη Χαριλάου Τρικούπη δεν τρέφουν αυταπάτες ότι θα υπάρξει συμφωνία, λένε, όμως, ότι ο διάλογος για να είναι αποδοτικός πρέπει να ανοίξει τολμηρά, να ακουστούν
απόψεις και προτάσεις και να μη μείνουν όλα για το συνέδριο.
 Στελέχη της μειοψηφίας μάς είπαν ότι πρέπει να γίνουν αλλαγές, αλλά αυτές που έχουν δει το φως της δημοσιότητας κινούνται σε λάθος κατεύθυνση και δεν χαρακτηρίζουν δημοκρατικό κόμμα. Θεωρούν, επίσης, ότι αυτό που προέχει αυτήν τη στιγμή είναι το ΠΑΣΟΚ να προωθήσει πολιτικές και κοινωνικές συμμαχίες.
 Τι έχει δει το φως της δημοσιότητας; Κυρίως οι απόψεις του γραμματέα της Κ.Ε. Κώστα Σκανδαλίδη, ότι στην Κ.Ε. πρέπει να εκπροσωπούνται η περιφέρεια, η κοινωνία και τα μαζικά κινήματα μέσω στελεχών από το χώρο της Aυτοδιοίκησης και των συνδικαλιστικών οργανώσεων (ΓΣΕΕ, ΑΔΕΔΥ, ΚΕΔΚΕ), να συμμετέχουν όλοι οι γραμματείς των Νομαρχιακών Επιτροπών και οι βουλευτές.
 Στο ίδιο πνεύμα κινούνται και οι αλλαγές που θα εισηγηθεί ο γραμματέας Οργανωτικού Μιχάλης Νεονάκης. Εχει την άποψη ότι το ΠΑΣΟΚ πρέπει να είναι ανοιχτό στην κοινωνία, ένα «ανοιχτό κόμμα-παράταξη». Να αναπτύξει προνομιακές σχέσεις με την κοινωνία των πολιτών, που εκπροσωπείται από κινήσεις πολιτών και μη κυβερνητικές οργανώσεις και να δώσει έμφαση σε τομείς που απασχολούν τους πολίτες όπως είναι η παιδεία, η υγεία, ο ρατσισμός κ.ά.
