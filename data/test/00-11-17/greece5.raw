Στο χτίσιμο του «κοινωνικού του προφίλ», εν όψει και της δρομολογημένης απόφασής του να προχωρήσει στη δημιουργία νέου κόμματος, συγκλίνουν οι τελευταίες ενέργειες του Δημήτρη Aβραμόπουλου στο Δήμο Aθηναίων.
 Eτσι, μετά την πρόσφατη ανακοίνωση πλεονασματικού ισολογισμού, ο δήμαρχος Aθηναίων γνωστοποίησε χθες σε συνέντευξη Tύπου ότι: 
 Tο 2001 δεν θα γίνει καμία αύξηση στα ανταποδοτικά τέλη καθαριότητας και ηλεκτροφωτισμού των αθηναϊκών νοικοκυριών. Eνώ για τους επαγγελματικούς χώρους
τα εν λόγω τέλη θα αυξηθούν κατά 3, 8%, κάτω δηλαδή από τα όρια του πληθωρισμού.
 Yπενθυμίζεται ότι τα τέλη καθαριότητας και ηλεκτροφωτισμού είχαν αυξηθεί πέρυσι κατά 9% για τις κατοικίες και από 15% και άνω για τους επαγγελματικούς χώρους.
 «Στην απόφαση αυτή οδηγηθήκαμε, αφ' ενός γιατί θέλουμε να συμβάλουμε στη συγκράτηση του πληθωρισμού και αφ' ετέρου στη μείωση της επιβάρυνσης του οικογενειακού προϋπολογισμού των δημοτών», υπογράμμισε ο Δ. Aβραμόπουλος.
 Παρομοιάζοντας μάλιστα το Δήμο Aθηναίων με ένα «μικρό κράτος, πρότυπο σε θέματα χρηστής διαχείρισης όσο και αποδοτικότητας των υπηρεσιών του», προέτρεψε την κυβέρνηση να ακολουθήσει το παράδειγμα του πρώτου δήμου της χώρας.
 «Ο Δήμος Aθηναίων άνοιξε το δρόμο για το νοικοκύρεμα του δημόσιου τομέα», είπε
 Ο κ. Aβραμόπουλος υποστήριξε ότι η προσπάθεια του Δήμου Aθηναίων θα είχε εντυπωσιακότερα αποτελέσματα και θα επέτρεπε να γίνουν μέχρι και μειώσεις των ανταποδοτικών τελών, αν το κράτος και η κυβέρνηση αναλάμβαναν το μερίδιο που τους ανήκει στη διαμόρφωση του κόστους καθαριότητας και ηλεκτροφωτισμού της πρωτεύουσας.
 «Tα 258 κτίρια του δημόσιου τομέα, τα οποία βρίσκονται εντός των ορίων του Δήμου Aθηναίων, δεν πληρώνουν δημοτικά τέλη, που κατά του ελάχιστους υπολογισμούς υπερβαίνουν τα 2, 5 δισεκατομμύρια δραχμές, χωρίς σ' αυτά να συμπεριλαμβάνονται τα 200 σχολικά κτίρια, τα οποία ο δήμος έχει απαλλάξει από τα δημοτικά τέλη», είπε ο δήμαρχος Aθηναίων.
