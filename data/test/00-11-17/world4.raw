 Την αποκατάσταση των διπλωματικών της σχέσεων με τις ΗΠΑ, Γερμανία, Γαλλία και Βρετανία, ανακοίνωσε η Γιουγκοσλαβία, ενώ στη Bοσνία τα αποτελέσματα των πρόσφατων εκλογών επιβεβαιώνουν ότι οι συμφωνίες του Ντέιτον που έφεραν την ειρήνη αδυνατούν να φέρουν και την εθνική συμφιλίωση.
 Την απόφαση αποκατάστασης των διπλωματικών σχέσεων ανακοίνωσε στο Βελιγράδι ο πρωθυπουργός Ζόραν Ζίζιτς τονίζοντας ότι όσο σκληρή είναι η στιγμή της διακοπής των σχέσεων με μια χώρα τόσο καλύτερη είναι η στιγμή της αποκατάστασης. Στην Ουάσιγκτον, ο εκπρόσωπος του Συμβουλίου Εθνικής Ασφαλείας είπε ότι η κυβέρνηση των ΗΠΑ περιμένει την ανταλλαγή των επιστολών για να ολοκληρωθούν οι αναγκαίες τυπικότητες και να επισημοποιηθεί η αποκατάσταση.
 Ο Αμερικανός απεσταλμένος στα Βαλκάνια, Τζέιμς Ομπράιεν, είχε δηλώσει από την Τετάρτη ότι η Ουάσιγκτον απλώς περίμενε την επίσημη ανακοίνωση της απόφασης από το Βελιγράδι. Ωστόσο επισήμανε ότι ουσιαστική βοήθεια από τις ΗΠΑ θα ακολουθήσει μόνο αν η Γιουγκοσλαβία συνεργαστεί με το Δικαστήριο της Χάγης για
τα εγκλήματα πολέμου στη Γιουγκοσλαβία. Χθες, ο Γιουγκοσλάβος υπουργός Eξωτερικών Γκόραν Σλιβάνοβιτς δήλωσε ότι η νέα κυβέρνηση θα επιτρέψει στο Δικαστήριο να εργαστεί στη Γιουγκοσλαβία. Δεν έδωσε καμία διευκρίνιση για αλλαγή στη στάση του προέδρου Κοστούνιτσα, γύρω από το μέλλον όσων καταζητεί το Δικαστήριο και κυρίως του Μιλόσεβιτς. Είπε όμως ότι θα δοθούν βίζες για το προσωπικό του Δικαστηρίου που θα θελήσει να πάει στη Γιουγκοσλαβία και επιβεβαίωσε ότι θα δοθεί άδεια στο Δικαστήριο να ανοίξει γραφεία στο Βελιγράδι.
 Στη Βοσνία, έγιναν γνωστά τα πρώτα επίσημα αποτελέσματα από τις πρόσφατες εκλογές και επιβεβαίωσαν ότι οι συμφιλιωτικές συμφωνίες του Ντέιτον υπάρχουν μόνο στα χαρτιά. Με καταμετρημένο το 86% των ψήφων, το Σερβικό Κόμμα στη Σερβική Δημοκρατία της Βοσνίας φαίνεται να κερδίζει και τον πρόεδρο και τον έλεγχο της εθνικής Bουλής. Αντιστοίχως, στο άλλο μισό της Βοσνίας, στην Κροατομουσουλμανική Ομοσπονδία, τα κόμματα που υποστηρίζουν τη εθνική συμφιλίωση αυξάνουν τη δύναμή τους, αλλά όχι τόσο όσο θα ήθελε η διεθνής διοίκηση της χώρας, που σημαίνει ότι η εθνική συμφιλίωση απέχει παρασάγγας από
την πολύπαθη χώρα. Τα αποτελέσματα δείχνουν ότι η Βοσνία θα χρειαστεί πολύ περισσότερο χρόνο από τη Γιουγκοσλαβία και την Kροατία για να φθάσει σε μια δυτικού τύπου οικονομία και δημοκρατία.
 Χθες η Οργάνωση για την Ασφάλεια και τη Συνεργασία στην Ευρώπη, πριν ανακοινωθούν τα επίσημα αποτελέσματα ανακοίνωσε ότι τιμωρεί μερικά από τα κόμματα, ακυρώνοντας τη συμμετοχή 13 υποψηφίων τους, συνολικά, για παράβαση της εκλογικής νομοθεσίας κατά την προεκλογική περίοδο και κατά την ψηφοφορία. Μεταξύ των κομμάτων που τιμωρούνται κατ' εξοχήν είναι τα εθνικιστικά των Σέρβων και των Kροατών.
