 Μπαράζ συναντήσεων στον Ολυμπιακό, σε μια προσπάθεια να ομαλοποιηθούν οι σχέσεις μεταξύ των ποδοσφαιριστών και να λυθούν τα όποια προβλήματα αντιμετωπίζουν, εν όψει των κρίσιμων αναμετρήσεων στο Kύπελλο UEFA με τη Λίβερπουλ, αλλά και στο πρωτάθλημα με ΠΑΟΚ, Ηρακλή. Μετά τους Τζιοβάνι, Λουτσιάνο, ο διευθύνων σύμβουλος της πειραϊκής ΠΑΕ Γιώργος Λούβαρης θα έχει σήμερα το πρωί συνάντηση με τον Γρηγόρη Γεωργάτο στα γραφεία της «ερυθρόλευκης» εταιρείας, ενώ θα ακολουθήσουν και άλλοι παίκτες μετά τον αγώνα με τη Λίβερπουλ.
 Ο Λούβαρης θα ζητήσει από τον Γεωργάτο να πληροφορηθεί αν τον απασχολεί κάτι ιδιαίτερο τον τελευταίο καιρό και δεν αποδίδει σύμφωνα με τις δυνατότητές του και αν έχει κάτι με τον Γιάννη Μαντζουράκη, ο οποίος δεν τον χρησιμοποίησε στα ντέρμπι με ΑΕΚ, ΠΑΟ και κόντρα στη Λιόν. Ο 28χρονος αριστεροπόδαρος ποδοσφαιριστής, πάντως, δείχνει αποφασισμένος να επιστρέψει στην ενδεκάδα.
 Στο μεταξύ, ο Ολυμπιακός δεν θα κάνει έφεση στην UEFA για την ποινή που του επιβλήθηκε, αλλά και στους ποδοσφαιριστές του, διότι «τα πράγματα μπορούν να γίνουν χειρότερα», αλλά θα κάνει σήμερα το πρωί έφεση για την απόφαση του αθλητικού δικαστή να επιβάλει ποινή τριών αγωνιστικών στην πειραϊκή ομάδα για τα έκτροπα στο ντέρμπι με τον Παναθηναϊκό, στο γήπεδο της λεωφόρου Αλεξάνδρας.
 Στα γραφεία της ΠΑΕ έχει φτάσει και έγγραφο από τον πατέρα του Χούτου, ο οποίος εκφράζει παράπονα για τη μεταχείριση του υιού του και θέτει και θέμα μετεγγραφής. Ωστόσο, η διοίκηση δεν θα έχει συνάντηση τις προσεχείς μέρες με τον ποδοσφαιριστή.
 Σε αρθροσκόπηση στο δεξί γόνατο υποβλήθηκαν χθες το πρωί ο Γκαμπριέλ Αλβεζ (διαπιστώθηκε από τη μαγνητική τομογραφία ότι έχει και αυτός ρήξη έσω έξω μηνίσκου) και ο Πίτερ Οφορίκουε από το γιατρό του Ολυμπιακού, Χρήστο Δάρα, στο νοσοκομείο «Ερρίκος Ντυνάν». Οι δύο «ερυθρόλευκοι» που παρέμειναν χθες στο νοσοκομείο, θα επιστρέψουν στις προπονήσεις σε περίπου τρεις εβδομάδες. Στο μεταξύ, ξεκίνησε χθες τρέξιμο ο Παρασκευάς Αντζας, ενώ ειδικό πρόγραμμα ακολουθεί ο Νινιάδης, ο οποίος προσπαθεί να προλάβει τον αγώνα με τη Λίβερπουλ. Μοναδικός απών από του Ρέντη ο Τζόρτζεβιτς, ο οποίος επέστρεψε χθες βράδυ από το Βουκουρέστι.
 Ο Τάκης Λεμονής θα αναχωρήσει μεθαύριο το πρωί για το Λονδίνο για να παρακολουθήσει τη Λίβερπουλ στο εκτός έδρας αγώνα με την Τότεναμ, ενώ από πλευράς Αγγλων θα έρθει στην Αθήνα ο Αλεκ Μίλερ, για να δει τον Ολυμπιακό στο παιχνίδι με την Παναχαϊκή.
 H Πραγματοποιήθηκε χθες το πρωί η σύσκεψη του Ολυμπιακού, της Αστυνομίας και των τριών εκπροσώπων της Λίβερπουλ, που ήρθαν στην Αθήνα, για τα μέτρα ασφαλείας. Ο αγγλικός σύλλογος ζήτησε 575 εισιτήρια για το παιχνίδι, ενώ η αποστολή της Λίβερπουλ θα καταλύσει σε ξενοδοχείο στην Κηφισιά, κατόπιν εισήγησης του Ζεράρ Ουγιέ, που θέλει η ομάδα να βρίσκεται κοντά στο ΟΑΚΑ.
 H Οι Τζιοβάνι, Πατσατζόγλου εξέφρασαν χθες την ικανοποίησή τους για το γεγονός ότι τα μέλη του ΠΣΑΠ τους ψήφισαν, τον πρώτο ως τον καλύτερο ξένο και το δεύτερο ως καλύτερο νέο ποδοσφαιριστή.
 H Yστερα από αίτημα του Ολυμπιακού, η ΕΠΟ άλλαξε τις ημερομηνίες για τους δύο αγώνες που απομένουν στην πρώτη φάση των ομίλων του Kυπέλλου Ελλάδας. Ετσι, το παιχνίδι με τον Εθνικό Αστέρα θα διεξαχθεί στις 30 Νοεμβρίου (στις 19.00) στο ΟΑΚΑ και ο αγώνας με το Αιγάλεω στις 14 Δεκεμβρίου (στις 15.00) στο δημοτικό στάδιο Περιστερίου.
