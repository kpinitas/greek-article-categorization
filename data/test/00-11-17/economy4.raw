 Η συνολική αξία των συναλλαγών που πραγματοποίησαν στη διάρκεια του Οκτωβρίου οι 89 χρηματιστηριακές εταιρείες της ελληνικής αγοράς μετά την αφαίρεση των πακέτων ανήλθε σε 2, 535 τρισ. δραχμές, καταγράφοντας μείωση της τάξης του 50% σε σχέση με τα 4, 971 τρισ. δρχ. που είχαν τζιράρει το Σεπτέμβριο. Μάλιστα, σύμφωνα με τα στοιχεία που δημοσιοποίησε χθες ο Σύνδεσμος Μελών Χρηματιστηρίου
Αθηνών, το 63% του προαναφερόμενου τζίρου το διαχειρίστηκαν μόλις 20 χρηματιστηριακές εταιρείες, οι οποίες φιγουράρουν και στις πρώτες θέσεις από πλευράς μεριδίων. 
 Από τις αρχές του έτους μέχρι και το τέλος Οκτωβρίου έχουν περάσει από τα ταμεία τους περίπου 55 τρισ. δρχ. (62, 6 τρισ. δρχ. συμπεριλαμβανομένων των προσυμφωνημένων συναλλαγών), σε κεφάλαια, τα οποία ωστόσο, υπολείπονται περίπου κατά 20 τρισ. δρχ. σε σχέση με την αξία συναλλαγών που διαχειρίστηκαν στο 10μηνο του 2000. 
 Η απραξία των συναλλαγών και η επενδυτική απάθεια, την κορύφωση των οποίων βιώνει από τις αρχές του φθινοπώρου η χρηματιστηριακή αγορά, είναι φυσικό ότι επηρεάζουν ευθέως ανάλογα και την αναμενόμενη κερδοφορία για φέτος η οποία σύμφωνα με τις εκτιμήσεις των χρηματιστών, θα είναι χαμηλότερη κατά 40-50% σε σχέση με τα περσινά υπερκέρδη. Και τούτο καθώς οι περισσότερες ΑΧΕ βασίζουν μέχρι σήμερα το μεγαλύτερο κομμάτι της κερδοφορίας τους στις προμήθειες επί των χρηματιστηριακών πράξεων (0, 75% κατά μέσο όρο) οι οποίες συνδέονται με την
αξία κάθε συναλλαγής για αγορά ή πώληση μετοχών.
 Η κατάσταση δε για κάποιες από τις μικρού ή μεσαίου μεγέθους χρηματιστηριακές εταιρείες είναι ιδιαίτερα δύσκολη, καθώς όταν ο χρηματιστηριακός τζίρος μειώνεται σε επίπεδα 40-50 δισ. δρχ., τα ημερήσια έσοδά τους είναι χαμηλότερα ακόμη και από τα λειτουργικά τους έξοδα.
