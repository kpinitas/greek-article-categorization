 Ο πέλεκυς της αθλητικής δικαιοσύνης έπεσε βαρύς για τα έκτροπα της λεωφόρου Αλεξάνδρας και οι «αιώνιοι αντίπαλοι» ετοιμάζουν τις βαλίτσες τους για να αρχίσουν τις... περιοδίες στις ακριτικές περιοχές! Παναθηναϊκός και Ολυμπιακός τιμωρήθηκαν με αποκλεισμό έδρας για τρεις αγωνιστικές, με αφορμή τα επεισόδια που προκάλεσαν οι οπαδοί τους στη μητέρα των «μαχών», αλλά ευελπιστούν ότι οι ποινές τους θα μειωθούν στο δευτεροβάθμιο όργανο. 
 Η τιμωρία ήταν αναμενόμενη για τους γηπεδούχους (θα πληρώσουν και 4 εκατ. δρχ. πρόστιμο) και αυστηρή για τον Ολυμπιακό. Είναι προφανές ότι οι αθλητικοί δικαστές δεν ήθελαν να κάνουν διαχωρισμό στις ποινές και γι' αυτό εξάντλησαν την αυστηρότητά τους στην περίπτωτη των φιλοξενουμένων.
 Εάν οι ποινές δεν μειωθούν στη Δικαστική Επιτροπή της ΕΠΟ, τότε ο Παναθηναϊκός θα τις εκτίσει στους αγώνες με Ξάνθη (26 Νοεμβρίου), Αθηναϊκό (10 Δεκεμβρίου) και Ιωνικό (7 Ιανουαρίου), ενώ στη Λεωφόρο θα επιστρέψει στις 28 Ιανουαρίου στον αγώνα με την Καλαμάτα! Ο Παναθηναϊκός, πάντως, υπάρχει περίπτωση να γυρίσει νωρίτερα, αφού στις 20 Δεκεμβρίου έχει δύο παιχνίδια Kυπέλλου και αν κληρωθεί σε ένα από τα δύο ως γηπεδούχος, θα εκτίσει την τρίτη αγωνιστική.
 Ο Ολυμπιακός θα εκτίσει την πρώτη αγωνιστική στο ματς Kυπέλλου με τον Εθνικό Αστέρα (30 Νοεμβρίου), ενώ θα δώσει σε ουδέτερο γήπεδο και τα παιχνίδια πρωταθλήματος με Καλαμάτα (3 Δεκεμβρίου) και ΠΑΣ Γιάννινα (17 Δεκεμβρίου). Και οι Πειραιώτες θα επιστρέψουν στην έδρα τους το 2001, στο ματς με τον Πανιώνιο (14 Ιανουαρίου).
 Σύμφωνα με τον ΚΑΠ, Παναθηναϊκός και Ολυμπιακός θα εκτίσουν τις ποινές τους «σε οποιοδήποτε απομακρυσμένο γεωγραφικό διαμέρισμα της χώρας μας». Πέρυσι, η ΕΠΑΕ... εξόριζε τις ομάδες στην Αλεξανδρούπολη, τη Μυτιλήνη και τη Ρόδο. 
 Στην απολογία τους οι «πράσινοι» ακολούθησαν δύο γραμμές! Ο πρόεδρος του Παναθηναϊκού Αγγελος Φιλιππίδης εξέφρασε τη λύπη του και ζήτησε συγγνώμη από την ελληνική κοινωνία για τα θλιβερά επεισόδια, ενώ δεν αποποιήθηκε την αντικειμενική ευθύνη της ΠΑΕ για όσα έγιναν. Ο Γιάννης Ζαβραδινός, που κατέθεσε ως μάρτυρας, υποστήριξε ότι «500 άτομα που έκαναν ντου και μπήκαν στις θύρες με τους οπαδούς μας, ήταν ανεξέλεγκτοι κι αυτοί που προκάλεσαν τα επεισόδια».
 Aπό την πλευρά του, ο Ολυμπιακός επέρριψε τις ευθύνες για τα επεισόδια στην Aστυνομία. «Φάνηκε ότι η Aστυνομία δεν είχε οργανωθεί καλά, και αυτό επιβεβαιώθηκε εντός και εκτός γηπέδου», κατέθεσε ο εκπρόσωπος των πρωταθλητών Γιάννης Μώραλης, ο οποίος δεν έπεισε τον αναπληρωτή α.δ. Γιώργο Σχοινοχωρίτη.
 Ο πρόεδρος του Παναθηναϊκού βρέθηκε χθες στα γραφεία των α.δ. προκειμένου να λογοδοτήσει για όσα είχε καταλογίσει εις βάρος της ΕΠΟ. Στην απολογία του ο κ. Φιλιππίδης ήταν λάβρος κατά της ομοσπονδίας: 
 «Από δύο γκάλοπ προκύπτει ότι ο Ολυμπιακός τυγχάνει μεγαλύτερης βοήθειας από τη διαιτησία, ο κ. Φλωρίδης δήλωσε ότι τα ματς στήνονται και ο κ. Σμυρλής υποστήριξε στη Βουλή ότι Θωμάς και Βίκτωρας Μητρόπουλος σημαίνει σιγουριά στο στημένο παιχνίδι. Eπειτα από όλα αυτά, η ΕΠΟ έρχεται να καλέσει εμένα, επειδή είπα ότι το πρωτάθλημα είναι αναξιόπιστο», τόνισε ο κ. Φιλιππίδης, ο οποίος απευθυνόμενος στον α.δ. είπε: «Δεν καλέσατε ούτε τον κ. Μητρόπουλο, ο οποίος χαρακτήρισε συνταγματικό έκτρωμα τον αθλητικό νόμο και κατηγόρησε τους βουλευτές για δικτατορία. Εγώ με τις δηλώσεις μου απλά μετέφερα το κοινό αίσθημα». Τελικά, ο πρόεδρος του Παναθηναϊκού τιμωρήθηκε για τις δηλώσεις του με αυστηρή έγγραφη επίπληξη. 
 * Ο ΠΑΟΚ τιμωρήθηκε με 5 εκατ. δρχ. για την ανακοίνωση που εξέδωσε κατά της ΕΠΑΕ και ο ΟΦΗ με 10.000.000 δρχ. για τη φραστική επίθεση που εξαπέλυσε ο Π. Μυριοκεφαλιτάκης εις βάρος του διαιτητή στον αγώνα της ομάδας του με τη Ξάνθη.
 *Με μία αγωνιστική κεκλεισμένων των θυρών τιμωρήθηκε η Προοδευτική, για επεισόδια στον αγώνα της με τον Ακράτητο, και ο παράγοντας της ΠΑΕ Νίκος Γιδάκος τιμωρήθηκε με απαγόρευση εισόδου στους αγωνιστικούς χώρους για ένα χρόνο! 
