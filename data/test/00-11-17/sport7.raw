 «Δεν φεύγω.Αναλαμβάνω τις υποχρεώσεις απέναντι στις ομάδες.Θα πληρωθούν όλοι. Δεν πρόκειται στο εξής να υπάρξει οικονομικό πρόβλημα. Μπορώ να σηκώσω το βάρος του μπάτζετ του ΠΑΟΚ και στα πέντε επόμενα χρόνια. Συζητώ με οποιονδήποτε μπορεί να κάνει τον ΠΑΟΚ να ξεφύγει από τα ελληνικά δεδομένα». Τάδε έφη, μεταξύ άλλων, χθες ο Γιώργος Μπατατούδης σε συνέντευξη Τύπου που παραχώρησε, αλλάζοντας τα δεδομένα όσον αφορά τις προθέσεις του για τον ΠΑΟΚ. 
 «Το σκέφτηκα σοβαρά αυτές τις μέρες. Πικράθηκα και προβληματίστηκα για το αν θα έπρεπε να εγκαταλείψω την προσπάθεια για έναν ΠΑΟΚ πρωταγωνιστή. Κατάλαβα όμως ότι θα ήταν άδικο να γίνουν βήματα προς τα πίσω. Γιατί με πολλούς κόπους φτιάχτηκαν δυο πολύ καλές ομάδες, σε ποδόσφαιρο και μπάσκετ, ικανές να πρωταγωνιστήσουν και με προπονητικά τιμ που κανείς δεν θα μπορούσε να οραματιστεί τα προηγούμενα χρόνια. Κάθησα και μελέτησα τα οικονομικά και είδα ότι μπορώ να αντεπεξέλθω στις υποχρεώσεις, όχι μόνο γι' αυτή τη χρονιά, αλλά και για τις πέντε επόμενες. Αποφάσισα λοιπόν να μείνω και να προσπαθήσω να καλύψω τις όποιες αδυναμίες υπήρχαν και υπάρχουν. Ζητώντας παράλληλα τη συνδρομή οποιουδήποτε μπορεί να βοηθήσει τον ΠΑΟΚ», ξεκαθάρισε στη δίωρη συνέντευξή του ο μεγαλομέτοχος του «δικεφάλου», ο οποίος λίγη ώρα πριν είχε συνάντηση στην Τούμπα με τον Μπάγεβιτς, ενώ σήμερα θα τα πει με τον Φλεβαράκη. 
 Στις προθέσεις του Μπατατούδη είναι να δώσει το παρών το Σάββατο στο ντέρμπι με τον Παναθηναϊκό. Την ίδια ώρα, οι επικριτές της εξέδρας ρίχνουν τους τόνους, με πρώτους και καλύτερους τους ανθρώπους της «Θύρας 4» που διά του προέδρου τους, στη ραδιοφωνική τους εκπομπή, ζήτησαν να ξεχαστούν τα εσωτερικά προβλήματα και να ρίξουν όλοι το βάρος στα ντέρμπι, με πρώτο αυτό με τους «πράσινους».
 Απαντώντας σε επιμέρους ζητήματα ο Γιώργος Μπατατούδης είπε: 
 - Συζητώ να αλλάξει χέρια το ιδιοκτησιακό καθεστώς μόνον αν υπάρξει πρόταση που να εγγυάται έναν ΠΑΟΚ με ευρωπαϊκό αέρα. Τέτοια πρόταση ώς τώρα δεν είχα, ούτε όμως και κάποια άλλη. Την υπάρχουσα κατάσταση την αντιμετωπίζω και μόνος μου. 
 - Οι οργανωμένοι σε συνδέσμους φίλαθλοι έχουν παρασυρθεί και έχουν πέσει θύματα παραπληροφόρησης από τα κέντρα εκείνα που εμείς βάλαμε στόχο να γκρεμίσουμε. Γίνονται ουσιαστικά δούρειοι ίπποι, καθώς τώρα λένε ότι δεν πληρώνουμε και είμαστε «μικροί». Το καλοκαίρι, όταν στήνονταν αυτές οι μεγάλες ομάδες σε μπάσκετ και ποδόσφαιρο, πού ήταν όλοι αυτοί; Δεν κρατώ κακία σε κανέναν. Καλώ όλους να στηρίξουμε τη μεγάλη προσπάθεια που γίνεται σε ποδόσφαιρο και μπάσκετ.
 - Θέλω εγώ κι οι συνεργάτες μου έναν ΠΑΟΚ αυτάρκη και προς αυτή την κατεύθυνση προχωράμε. Δεν τα καταφέραμε μέχρι τώρα γιατί άδικα δεν προχώρησε η είσοδος του ΠΑΟΚ στο Xρηματιστήριο. Από 'κείνη τη στιγμή, προσωπικά ζημίιώθηκα πάνω από 10 δισ. δραχμές. 
 - Οι παίκτες της ομάδας μπάσκετ θα πληρωθούν μέσα στις δύο προσεχείς ημέρες. Το ποδόσφαιρο δεν θα έχει κανένα οικονομικό πρόβλημα σε 10 μέρες, το αργότερο. Από 'κει και μετά δεν θα υπάρξει πρόβλημα ποτέ.
