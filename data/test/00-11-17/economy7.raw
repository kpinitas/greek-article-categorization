 Μικρή υποχώρηση σημείωσαν χθες οι διεθνείς τιμές του πετρελαίου, κανείς όμως στις αγορές δεν πιστεύει ότι λίγο πριν από τον ερχομό του χειμώνα στο βόρειο ημισφαίριο η πτώση αυτή θα συνεχιστεί.
 Οι φόβοι μιας παρατεταμένης περιόδου κρύου καιρού αυτόν το χειμώνα στις χώρες της Δύσης -ύστερα από 3 ήπιες χρονιές- σε συνδυασμό με τα χαμηλά αποθέματα πετρελαίου θέρμανσης συνεχίζουν να συντηρούν την αγωνία στις αγορές.
 Στις ΗΠΑ, τη μεγαλύτερη καταναλώτρια χώρα πετρελαίου στον κόσμο, τα αποθέματα πετρελαίου θέρμανσης βρίσκονταν στο τέλος της περασμένης εβδομάδας κατά 31% χαμηλότερα σε σχέση με πέρσι, ενώ και οι υπόλοιπες χώρες της Δύσης αντιμετωπίζουν το ίδιο πρόβλημα. Αυτό σημαίνει ότι όταν η ζήτηση για πετρέλαιο
θέρμανσης αυξηθεί ακόμη περισσότερο στους επόμενους μήνες, θα αυξηθεί αντίστοιχα και η ανάγκη για αύξηση των αποθεμάτων, κάτι, που σύμφωνα με τη Morgan Stanle y, ίσως να οδηγήσει τις τιμές του αργού έως και τα 40 δολάρια ανά
βαρέλι. Χθες πάντως, και μετά το προχθεσινό ράλι, η τιμή του μπρεντ υποχωρούσε
κάτω από τα 33 δολάρια ανά βάρέλι κατά 20 σεντς χαμηλότερα σε σχέση με προχθές.
 Εν τω μεταξύ, όπως όλα δείχνουν, οι μεγάλες καταναλώτριες χώρες Δύσης -ΗΠΑ, Ευρωπαϊκή Ενωση και Ιαπωνία- προσέρχονται με κοινές θέσεις στη Σύνοδο παραγωγών και καταναλωτριών χωρών που πραγματοποιείται αυτό το Σαββατοκύριακο στο Ριάντ. Στόχος τους να πείσουν τις πετρελαιοπαραγωγούς χώρες -κυρίως τη Σαουδική Αραβία- ότι αν δεν αυξήσουν εκ νέου τις εξαγωγές, θα θέσουν σε κίνδυνο την παγκόσμια οικονομική ανάπτυξη. Χαρακτηριστική άλλωστε ήταν η πρόσφατη δήλωση του επικεφαλής της Διεθνούς Επιτροπής Ενέργειας Κλάους Ρέχαγκ,
ότι εάν δεν υποχωρήσουν οι τιμές, όπως αναμένεται στο 2001, τότε οι προβλέψεις
για παγκόσμια οικονομική ανάπτυξη και τη ζήτηση του πετρελαίου θα αναθεωρηθούν
 Της κίνησης των μεγάλων καταναλωτριών χωρών ηγούνται οι ΗΠΑ, προεξάρχοντος του
υπουργού Ενέργειας Μπιλ Ρίτσαρντσον, ο οποίος επισήμανε σε δηλώσεις του αυτή την εβδομάδα την ενίσχυση των πληθωριστικών και υφεσιακών πιέσεων εάν οι τιμές
δεν υποχωρήσουν σύντομα. Εκπρόσωπος της Ευρωπαϊκής Ενωσης, η οποία θα αντιπροσωπευθεί στη Σύνοδο του Ριάντ από την αρμόδια επίτροπο για θέματα Eνέργειας Λογιόλα ντι Παλάθιο, δήλωσε χθες ότι το ουσιαστικό πρόβλημα με τις τιμές είναι η παραγωγή και ότι το ζήτημα αυτό θα τεθεί στις συζητήσεις του Σαββατοκύριακου.
 Το ζήτημα βέβαια είναι κατά πόσον οι Δυτικοί πείθουν, αφού όλες οι εκτιμήσεις δείχνουν ότι ώς το τέλος του μήνα η παγκόσμια προσφορά αργού πετρελαίου θα έχει ξεπεράσει τη ζήτηση. Ο ΟΠΕΚ φέτος έχει αυξήσει την παραγωγή του 4 φορές και τα επίπεδα της παραγωγής βρίσκονται στο υψηλότερο επίπεδο των τελευταίων 20 ετών.
 Εκτός της Σαουδικής Αραβίας, οι υπόλοιπες πετρελαιοπαραγωγοί χώρες -μέλη και μη του ΟΠΕΚ- παράγουν σήμερα σε καθεστώς πλήρους παραγωγικής ικανότητας, χωρίς
δυνατότητες προσφοράς επιπλέον ποσοτήτων. Οι ισχυρισμοί των πετρελαιοπαραγωγών
χωρών κατά συνέπεια, ότι ενώ αυτές έχουν επωμιστεί όλο το βάρος για την παρούσα αστάθεια των τιμών, από την άλλη πλευρά η Δύση συνεχίζει το καθεστώς υψηλής φορολογίας στα καύσιμα και δεν κάνει τίποτα για να βελτιώσει τη διυλιστική της ικανότητα, ενώ ταυτόχρονα οι πετρελαϊκές εταιρείες και κάποιοι επιτήδειοι στις αγορές πλουτίζουν, δεν μπορεί παρά να είναι δικαιολογημένοι και να αποδίδουν τους ουσιαστικούς λόγους της τρέχουσας πετρελαϊκής κρίσης.
