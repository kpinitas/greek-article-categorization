 Τείνει να εξαφανιστεί από την Ελλάδα η μεσογειακή αναιμία χάρη στον προγεννητικό έλεγχο.
 Τα περιστατικά της πάθησης είναι σήμερα λιγότερα από δέκα ετησίως, ενώ πριν από μία 20ετία έφταναν τα 160 το χρόνο. Την ίδια στιγμή, η πρόοδος της επιστήμης έχει αυξήσει το μέσο όρο ζωής των ατόμων που πάσχουν από μεσογειακή αναιμία από τα 25-30 έτη στα 55-60. Οι ειδικοί επιστήμονες πιστεύουν πως, πέρα
από τη σημαντική πρόοδο που έχει σημειωθεί σε ερευνητικό επίπεδο, η γονιδιακή θεραπεία της μεσογειακής αναιμίας θα αποτελέσει έναν απόλυτα ρεαλιστικό στόχο στο εγγύς μέλλον.
 Τα παραπάνω ανακοινώθηκαν με αφορμή το 11ο Πανελλήνιο Αιματολογικό Συνέδριο, που διοργανώνεται μέχρι τις 19 Νοεμβρίου στη Θεσσαλονίκη. Η αιματολογία, που αποτελεί κλάδο της παθολογίας, έχει σημειώσει αλματώδη πρόοδο τα τελευταία χρόνια. Η ανάπτυξη της Mοριακής και της Kυτταρικής Bιολογίας, η ανάπτυξη της ανοσολογίας, καθώς και η δυνατότητα υποστήριξης των ασθενών με μακρά μυελική ανεπάρκεια, έχουν οδηγήσει στην κατανόηση της αιτιοθεραπείας καθώς και στην επιτυχέστερη αντιμετώπιση πολλών αιματολογικών νοσημάτων.
 Ταυτόχρονα με την οριστική αντιμετώπιση της μεσογειακής αναιμίας, οι επιστήμονες εναποθέτουν τις ελπίδες τους στη γονιδιακή θεραπεία και εκφράζουν την αισιοδοξία τους ότι σε λίγα χρόνια θα αποδώσουν καρπούς οι έρευνες που πραγματοποιούν σήμερα οι ειδικοί στον τομέα της Mοριακής Bιολογίας.
