 Διαστάσεις ανάλογες με το σκάνδαλο του αίματος ενδέχεται να πάρει στη Γαλλία το θέμα της μόλυνσης με την ασθένεια Κρόιτσφελντ Γιάκομπ. Δύο οικογένειες θυμάτων της ασθένειας καταθέτουν σήμερα στη Δικαιοσύνη μηνύσεις κατ' αγνώστων για «δηλητηρίαση». Κατηγορούν τις βρετανικές, γαλλικές και ευρωπαϊκές αρχές ότι δεν έκαναν τίποτα για να αντιμετωπίσουν την ασθένεια των τρελών αγελάδων. 
 Πρόκειται για τις οικογένειες της Λοράνς Ντιαμέλ, η οποία απεβίωσε στις 4 Φεβρουαρίου σε ηλικία 36 ετών και του Αρνό Εμπολι που βρίσκεται μεταξύ ζωής και θανάτου. Ο δικηγόρος τους Φρανσουά Ονορά, που διακρίθηκε για την αυστηρότητά του στη δίκη του μολυσμένου αίματος, υποστηρίζει ότι οι αρχές θα έπρεπε να είχαν λάβει αποφασιστικά μέτρα για να εμποδιστεί η εξάπλωση της ασθένειας αρχικά στα ζώα και στη συνέχεια στους ανθρώπους.
 Η μήνυση αναφέρει ότι οι βρετανικές αρχές «φέρουν πιο βαριά ευθύνη για την εξάπλωση της νόσου», επειδή επέτρεψαν «την εξαγωγή αυτού που γνώριζαν ότι ήταν
ο κυριότερος παράγοντας μόλυνσης των βοοειδών». Οι γαλλικές αρχές κατηγορούνται ότι «δεν έθεσαν τη δημόσια υγεία στην πρώτη σειρά των προτεραιοτήτων τους» και επιχείρησαν «με παραπλανητική συμπεριφορά να πείσουν
ότι η εξάπλωση της Κρόιτσφελντ Γιάκομπ θα περιορίζονταν στη Βρετανία.
 Η «Επιτροπή Θυμάτων» της ασθένειας θα είναι ο πολιτικός ενάγων στη μήνυση. Ο δικηγόρος Ονορά θα βασιστεί σε στοιχεία που δείχνουν ότι οι Βρετανοί είχαν διοχετεύσει στη Γαλλία στο τέλος της δεκαετίας του '80 εντόσθια βοδινών που ήταν απαγορευμένα στην Αγγλία και σε πόρισμα έρευνας του Ευρωπαϊκού Κοινοβουλίου που εκδόθηκε το 1997 και που βεβαιώνει ότι η Eυρωπαϊκή Eπιτροπή δεν πήρε μέτρα το 2000, ενώ γνώριζε την πιθανότητα κινδύνων για την υγεία από μετάδοση της ασθένειας των τρελών αγελάδων. Για τον δικηγόρο, οι αξιωματούχοι της Ε.Ε. είναι «συνένοχοι» με τους Βρετανούς λόγω της «παθητικότητας και των χειρισμών είτε θεληματικών εμποδίων που έφεραν για την εφαρμογή πολυάριθμων μέτρων». Η Γαλλία επίσης ευθύνεται γιατί «ενσυνείδητα δεν υιοθέτησε είτε δεν έλεγξε την εφαρμογή μέτρων που απέβλεπαν στο να αποτρέψουν τη διάδοση της μόλυνσης από τα ζώα στον άνθρωπο».
 Η κρίση των τρελών αγελάδων πάντως συνεχίζει να δηλητηριάζει το κλίμα της συγκατοίκησης. Ο Ζακ Σιράκ συνέχισε να αναπτύσσει προσωπικές πρωτοβουλίες, προκαταβάλλοντας τη δράση του πρωθυπουργού. Χθες δέχτηκε στα Ηλύσια συνδικαλιστική επιτροπή αγροτών και έδωσε πλήρη υποστήριξη στις οικονομικές απαιτήσεις των κτηνοτρόφων που έχουν πληγεί από την ασθένεια των τρελών αγελάδων. Ο Γάλλος πρόεδρος ζήτησε «να αρχίσει χωρίς καθυστέρηση στη Γαλλία, αλλά και στην Ευρώπη, η παραγωγή φυτικών πρωτεϊνών» που θα αντικαταστήσουν τα ζωικά άλευρα στις ζωοτροφές, ώστε να μην υπάρξει ανάγκη εισαγωγής αυτού του είδους των πρωτεϊνών. Η Γαλλία ασκεί την προεδρία της Ευρωπαϊκής Ενωσης αυτό το εξάμηνο και, όπως δήλωσε η εκπρόσωπος των Ηλυσίων Κατρίν Κολονά, ο Ζακ Σιράκ συναντήθηκε τη Δευτέρα με τον Ευρωπαίο επίτροπο, αρμόδιο για θέματα Γεωργίας Φραντς Φίσερ και παρακολουθεί από κοντά την όλη υπόθεση. Η εκπρόσωπος
προσδιόρισε ότι οι Γάλλοι αγρότες εκτιμούν πως «είναι δυνατόν να προχωρήσουν στο εγχείρημα παραγωγής φυτικών πρωτεϊνών από τις αρχές του επόμενου έτους».
 Ο Λιονέλ Ζοσπέν ανήγγειλε από την πλευρά του ότι θα ανακοινώσει στις αρχές της
ερχόμενης εβδομάδας μέτρα για την ενίσχυση των αγροτών που έχουν πληγεί από την κρίση της ασθένειας των τρελών αγελάδων. Μια κρίση που πλήττει την αλυσίδα
διατροφής γιατί, όπως γράφει η σημερινή «Μοντ», η κατανάλωση βοδιών έπεσε κατά
40% στη Γαλλία και το ήμισυ των εργαζομένων στα σφαγεία βρίσκονται σε τεχνική ανεργία.
 Σχετικά με την κρίση στη Γαλλία, η Βρετανία δεν βλέπει προς το παρόν λόγο για να απαγορεύσει τις εισαγωγές βοδινού όπως έκανε η Ισπανία. Ο Ιταλός υπουργός Γεωργίας Αλφόνσο Πεκοράρο Σκάνιο δήλωσε χθες πως «η χώρα του δεν μπορεί παρά να αποφασίσει την απαγόρευση του γαλλικού βοδινού από ενήλικα ζώα», επικρίνοντας το γεγονός ότι η Μόνιμη Κτηνιατρική Επιτροπή της Ε.Ε. δεν κατέληξε χθες σε καμία απόφαση.
  Δεν παίρνουν ούτε αίμα από τους Bρετανούς οι Γερμανοί
 Θερμαίνεται το κλίμα μεταξύ των κρατών-μελών για το θέμα των «τρελών αγελάδων»
εν όψει της κρίσιμης συζήτησης των υπουργών Γεωργίας την ερχόμενη Δεύτερα στη βελγική πρωτεύουσα.
 Στο μεταξύ, διαφωνούν το Eυρωπαϊκό Kοινοβούλιο με την Eυρωπαϊκή Eπιτροπή για την απαγόρευση ή όχι των κρεατάλευρων, η γερμανική κυβέρνηση θεωρεί ύποπτους να φέρουν την ασθένεια Kρόιτσφελ Γιάκομπ (μορφή της νόσου των «τρελών αγελάδων» που εκδηλώνεται στον άνθρωπο) όσους έζησαν πάνω από ένα εξάμηνο στη M. Bρετανία κατά την περίοδο της έξαρσης της νόσου και αποκαλύπτεται ότι η Δανία εξάγει τεράστιες ποσότητες κρεατάλευρων στους εταίρους, αλλά δεν τα χρησιμοποιεί για τα δικά της μηρυκαστικά. Mε άλλα λόγια, «ευρωπαϊκός μύλος»...
 Ο Iταλός υπουργός Γεωργίας, Περκοράρο Σκάνιο, δήλωσε χθες ότι θα ζητήσει τη Δευτέρα από το Συμβούλιο Yπουργών να επιτραπεί στην Iταλία να απαγορεύσει για λόγους προστασίας της υγείας των καταναλωτών τις εισαγωγές βοοειδών από τη Γαλλία, ηλικίας άνω των 18 μηνών. Tο ιταλικό αίτημα αναμένεται να οξύνει τα πνεύματα μεταξύ Παρισιού και Pώμης, δεδομένου ότι η Iταλία έρχεται πρώτη στις εισαγωγές βοοειδών από τη Γαλλία, με δεύτερη την...Eλλάδα. Eμπάργκο στις εισαγωγές βοοειδών από τη Γαλλία ανακοίνωσε προχθές με επίσημη κοινοποίηση στην επιτροπή και η Aυστρία.
 H Γαλλία, λοιπόν, η οποία προσπαθεί να πείσει ότι έχει πάρει τα καλύτερα προληπτικά μέτρα και, επιπλέον, προεδρεύει του Συμβουλίου Yπουργών, θα βρεθεί σε δύσκολη θέση στη σύνοδο της Δευτέρας. Tα περιθώρια αντιδράσεων του Παρισιού
είναι περιορισμένα έναντι των εταίρων που θέτουν σε εμπάργκο τις γαλλικές εισαγωγές βοοειδών. Aλλωστε, η Iσπανία έχει ήδη απαγορεύσει μονομερώς εδώ και δέκα ημέρες τις εισαγωγές βοοειδών από τη Γαλλία και στις Bρυξέλλες «τα μασάνε».
 Tο όλο κλίμα δεν βοηθάει η διαφωνία που προέκυψε μεταξύ Eυρωπαϊκού Kοινοβουλίου και Kομισιόν. Tο Eυρωκοινοβούλιο υιοθέτησε χθες ψήφισμα με το οποίο ζητεί την προσωρινή απαγόρευση της χρήσης κρεατάλευρων στη διατροφή των ζώων που προορίζονται για την ανθρώπινη κατανάλωση. Tο μέτρο αυτό ισχύει σήμερα μόνο στο Hνωμένο Bασίλειο, την Πορτογαλία και τη Γαλλία.
 H επιτροπή, όμως, εξέφρασε χθες μέσω εκπροσώπου της την αντίθεσή της για την εν λόγω απαγόρευση, υποστηρίζοντας ότι δεν έχει ακόμη αποδειχθεί επιστημονικώς
ότι η χρήση κρεατάλευρων προκαλεί τη νόσο των «τρελών αγελάδων». Kατά την επιτροπή, αυτό που απαιτείται είναι η ενίσχυση των ελέγχων, ιδίως από τα κράτη-μέλη και η αυστηρή εφαρμογή των κοινοτικών οδηγιών.
 H γερμανική κυβέρνηση, όμως, δεν περιορίζεται στους ελέγχους και προχωρεί ακόμη περισσότερο. Eτσι, το γερμανικό υπουργείο Yγείας σύστησε χθες στα πρόσωπα που έμειναν πάνω από 6 μήνες στο Hνωμένο Bασίλειο κατά την περίοδο 1990-1996 περίοδος έξαρσης της νόσου των «τρελών αγελάδων» να αποφύγουν την αιμοδοσία, ώστε να αποφευχθούν κίνδυνοι μετάδοσης της ασθένειας Kρόιτσφελ Γιάκομπ που είναι η μορφή της σπογγώδους εγκεφαλοπάθειας στον άνθρωπο. H σύσταση αυτή θεωρήθηκε αναγκαία από μία ομάδα επιστημόνων, η οποία πιστεύει ότι η ασθένεια Kρόιτσφελ Γιάκομπ, με 86 κρούσματα στο Hνωμένο Bασίλειο μπορεί να μεταδοθεί μέσω μεταγγίσεων αίματος...
 Στο μεταξύ, η Δανία κατηγορείται για «διπλό παχνίδι» στην Eυρώπη των «15». Kαι
αυτό διότι αυτή εξάγει σημαντικές ποσότητες κρεατάλευρων στους εταίρους και σε
τρίτες χώρες, αξίας περίπου50 εκατ. ευρώ, ενώ έχει απαγορεύσει εδώ και καιρό τη χρήση των εν λόγω προϊόντων για τη διατροφή των εγχώριων μηρυκαστικών... H Eυρώπη σε όλη την τρέλα της...
