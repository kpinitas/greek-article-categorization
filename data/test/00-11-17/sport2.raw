 Πρωταθλητής στα... βραβεία ανακηρύχθηκε για την περίοδο 2000-2000 ο Παναθηναϊκός! Οι «πράσινοι», αν και έχασαν τον τίτλο από τον Ολυμπιακό, θα σαρώσουν τις τιμητικές πλακέτες και τα αγαλματίδια στην ετήσια γιορτή του ποδοσφαιριστή που θα πραγματοποιηθεί στις 18 Δεκεμβρίου. Ο Νίκος Λυμπερόπουλος, ο Γιάννης Κυράστας, ο Αντώνης Νικοπολίδης και η ΠΑΕ Παναθηναϊκός θα είναι τα πρόσωπα της βραδιάς, καθώς οι ποδοσφαιριστές της μεγάλης κατηγορίας τούς επέλεξαν, ύστερα από σχετική ψηφοφορία, ως τους καλύτερους στην... κατηγορία τους.
 Ο Νίκος Λυμπερόπουλος θα βραβευθεί ως ο κορυφαίος Ελληνας ποδοσφαιριστής. Ο διεθνής επιθετικός ψηφίστηκε και από τις 15 ομάδες (για ευνόητους λόγους δεν πήρε την ψήφο της ομάδας του), γεγονός που συμβαίνει για πρώτη φορά στη 18χρονη ιστορία των βραβείων.
 Υψηλό ήταν και το ποσοστό του Παναθηναϊκού, ο οποίος θα τιμηθεί ως η καλύτερη ομάδα της περσινής περιόδου. Η πρωτιά ήρθε με 11 ψήφους, ενώ έκπληξη αποτελεί η δεύτερη ομάδα, η οποία δεν είναι ο πρωταθλητής Ολυμπιακός! Δύο ΠΑΕ ψήφισαν ως καλύτερη ομάδα τον ΟΦΗ του Εγκε Γκέραρντ. Στην τρίτη θέση με μία ψήφο ήταν ο Ολυμπιακός και ο Ηρακλής του Αγγελου Αναστασιάδη.
 Εκπληξη πάντως δεν υπήρξε στην ψηφοφορία για τον τεχνικό, καθώς, βάσει της λογικής, η κορυφαία ομάδα δουλεύει με τον καλύτερο προπονητή. Ετσι, στις 18 Δεκεμβρίου ο νυν προπονητής του Ηρακλή Γιάννης Κυράστας θα προσθέσει άλλη μία τιμητική πλακέτα στη συλλογή του.
 Οι διακρίσεις για τον Παναθηναϊκό έχουν και συνέχεια. Ο Αντώνης Νικοπολίδης κέρδισε στα... σημεία τον Δημήτρη Ελευθερόπουλο και θα τιμηθεί ως ο καλύτερος τερματοφύλακας.
 Από τους πρωταθλητές θα βραβευθεί ο Σίλβα Tζιοβάνι. Ο Βραζιλιάνος σούπερ σταρ, αν και αγωνίστηκε στο 1/3 του πρωταθλήματος λόγω σοβαρού τραυματισμού, θα βραβευθεί ως ο καλύτερος ξένος ποδοσφαιριστής του ελληνικού πρωταθλήματος.
 Ο ΠΣΑΠ θα τιμήσει, επίσης, και τους: Γιώργο Ψυχομάνη (καλύτερος διαιτητής), Χρήστο Πατσατζόγλου και Κώστα Κατσουράνη (καλύτεροι νέοι ποδοσφαιριστές), Γιώργο Σουρλή (καλύτερος ποδοσφαιριστής Β' Εθνικής), Γιάννη Κατέμη (καλύτερος ποδοσφαιριστής Γ' Εθνικής), Δημήτρη Ναλιτζή (πρώτος σκόρερ Α' Εθνικής), Γιώργο Παπανδρέου (πρώτος σκόρερ Β' Εθνικής) και Δημήτρη Μουστάκα (πρώτος σκόρερ Γ' Εθνικής). 
 Στη γιορτή θα δοθούν και ειδικά βραβεία με απόφαση του διοικητικού συμβουλίου του ΠΣΑΠ. Για την προσφορά τους στο ελληνικό ποδόσφαιρο θα τιμηθούν οι Κριστόφ Βαζέχα, Τόνι Σαβέβσκι, Βασίλης Καραπιάλης, Γιώτης Τσαλουχίδης, Κώστας Λαγωνίδης, Νίκος Καραγεωργίου και Λύσανδρος Γεωργαμλής. Το κοινωνικό βραβείο του ΠΣΑΠ θα δοθεί στην Εθνική Ομάδα Τυφλών, η οποία κατέκτησε την 4η θέση στο παγκόσμιο πρωτάθλημα.
 Στη γιορτή του ποδοσφαιριστή θα τιμηθούν και δύο αθλητικοί συντάκτες, οι Ηλίας Μπασίνας και Αγγελος Βουτσέλης.
