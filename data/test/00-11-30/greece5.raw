εκκλησιαστική διπλωματία μεταξύ Φαναρίου και Αθήνας τις τελευταίες ημέρες βρίσκεται σε πλήρη εξέλιξη. Και οι ιεράρχες του οικουμενικού θρόνου και της ελλαδικής Εκκλησίας στις συζητήσεις που έχουν προσπαθούν να διασκεδάσουν τις εντυπώσεις για την κρίση που έχει ξεσπάσει με αφορμή τις δικαιοδοσίες των δύο Εκκλησιών στις μητροπόλεις της Βόρειας Ελλάδας, τις γνωστές ως μητροπόλεις των
 Χθες το απόγευμα έφτασαν στην Κωνσταντινούπολη οι μητροπολίτες Λαγκαδά Σπυρίδων και Νεαπόλεως Διονύσιος. Οι δύο αρχιερείς έφτασαν ως μέλη της Ιεραρχίας της Εκκλησίας της Ελλάδος για να παραστούν στη θρονική εορτή του Αγίου Ανδρέα και για να μεταφέρουν και επίσημο μήνυμα της Διαρκούς Ιεράς Συνόδου (ΔΙΣ), για να ξεκινήσει διάλογος μεταξύ των δύο Εκκλησιών και να λυθούν τα προβλήματα που εκκρεμούν μεταξύ τους. Αξίζει να σημειωθεί ότι στην Κωνσταντινούπολη έφτασαν για τη θρονική γιορτή, εκτός των άλλων και εκπρόσωποι
του Βατικανού με επικεφαλής τον Εντουαρντ Κάσιντι, προέδρο της επιτροπής για τις διαθρησκειακές σχέσεις της Αγίας Εδρας.
 Σε ό,τι αφορά τις διαπραγματεύσεις μεταξύ Φαναρίου και Εκκλησίας της Ελλάδος, η πρώτη συνάντηση μεταξύ των δύο αντιπροσωπειών αναμένεται να ξεκινήσει στα μέσα Ιανουαρίου.
 Σύμφωνα με επίσημες πηγές του Φαναρίου, η ατζέντα των θεμάτων δεν έχει καταρτιστεί ακόμη, ενώ από την άλλη πλευρά ο μητροπολίτης Σπάρτης Ευστάθιος, από τη θέση του εκπροσώπου Tύπου της ΔΙΣ, πριν από μία εβδομάδα δήλωσε ότι ο διάλογος θα γίνει για το θέμα των «Νέων Χωρών».
 Το σίγουρο είναι ότι τις τελευταίες ημέρες και μετά την άρνηση της Εκκλησίας της Ελλάδος να στείλει εκπροσώπους των «Νέων Χωρών» στην Κληρικολαϊκή συνέλευση, οι δύο πλευρές ξεκίνησαν ανεπίσημες επαφές σε μια προσπάθεια να περιορίσουν την κρίση. Για το λόγο αυτό αποφάσισαν να ξεκινήσουν και πάλι το διάλογο που σταμάτησε το 1998, όταν δημιουργήθηκε η κόντρα για τη λειτουργία των γραφείων των δύο Εκκλησιών στην Αθήνα και στις Βρυξέλλες.
 Το θέμα όμως των «Νέων Χωρών» δεν είναι τόσο απλό. Θεωρείται ιδιαίτερα σοβαρό,
καθώς όλα διέπονται από την Πατριαρχική και Συνοδική Πράξη, όπως ονομάζεται, του 1928. Πράξη που αποτελεί μέρος του Καταστατικού Χάρτη της Εκκλησίας της Ελλάδος που είναι ενταγμένος στο Σύνταγμα. 
 Σύμφωνα με την Πράξη, οι 36 μητροπόλεις της Bόρειας Ελλάδας διοικούνται από την ελλαδική Εκκλησία, αλλά πνευματικά ανήκουν στο Οικουμενικό Πατριαρχείο. Ολα αυτά σημαίνουν ότι οι 36 αυτές μητροπόλεις έχουν κάποιες «πνευματικές» υποχρεώσεις απέναντι στο Πατριαρχείο. Μία από αυτές είναι ότι ο Οικουμενικός Πατριάρχης έχει το δικαίωμα να εγκρίνει τον κατάλογο των υποψηφίων αρχιερέων γι' αυτές τις μητροπόλεις. Αυτό και άλλα πολλά δεν έχει εφαρμοστεί ποτέ, αφού το Πατριαρχείο δεν το έχει ζητήσει. Και ίσως αυτό συμβεί για πρώτη φορά στις 10 Ιανουαρίου, όταν η Ιεραρχία της Εκκλησίας της Ελλάδος θα συνέλθει για να εκλέξει τον μητροπολίτη Κασσανδρείας, στη Χαλκιδική.
 Από την άλλη, οι εκπρόσωποι του Χριστόδουλου υποστηρίζουν ότι η Πράξη του 1928
έχει ατονήσει, αφού δεν έχει εφαρμοστεί ποτέ. Και δεν πρόκειται να υποχωρήσουν
σε μια πιθανή απόφαση του Πατριαρχείου να εφαρμόσει τον Tόμο.
 Χθες, στο μεταξύ, έγινε γνωστό ότι το Οικουμενικό Πατριαρχείο πρόκειται να απαντήσει με σκληρή γλώσσα στο Πατριαρχείο της Μόσχας, το οποίο με πρόσφατη απόφασή του διέκοψε κάθε επαφή με το Φανάρι μέχρι να επιλυθεί το ζήτημα της Εκκλησίας της Εσθονίας. Αφορμή για την κρίση ήταν το πρόσφατο ταξίδι του Πατριάρχη όπου ο κύριος Βαρθολομαίος φάνηκε να ενισχύει τον Εσθονό μητροπολίτη
Ταλίν Στέφανο, σε αντίθεση με τις ενορίες -που αποτελούν και την πλειοψηφία - που υπάγονται στο Πατριαρχείο της Μόσχας.
