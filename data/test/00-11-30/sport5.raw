 «Θέλουμε προπονητή με γερμανική πειθαρχία και φιλοσοφία στην ομάδα», υποστήριξε χθες κορυφαίο στέλεχος του Ολυμπιακού, το οποίο άφησε να εννοηθεί ότι η πειραϊκή ΠΑΕ έχει μπει γερά στο ενδεχόμενο της πρόσληψης του Γιούπ Χάινκες. Σύμφωνα με πληροφορίες που διέρρευσαν από τη Γερμανία, ο Σωκράτης Κόκκαλης ικανοποιεί οικονομικά τον Χάινκες, ο οποίος όμως προς το παρόν διστάζει να αναλάβει την πειραϊκή ομάδα στα μέσα της περιόδου και επιθυμεί να αναλάβει σύλλογο της Μπουντεσλίγκα. Και όλα αυτά την ώρα που ο πρόεδρος του Ολυμπιακού περιμένει από ώρα σε ώρα τις απαντήσεις του Λουίς Φερναντές και του Μαρσέλο Λίπι για την τεχνική ηγεσία των «ερυθρολεύκων».
 «Ο Φερναντές θα απαντήσει την Παρασκευή και μάλλον αρνητικά», έγραψε χθες η γαλλική εφημερίδα «Εκίπ», αλλά στον Ολυμπιακό ελπίζουν ότι ο Γάλλος δεν θα απορρίψει τόσο εύκολα την πειραϊκή ομάδα. Οσο για τον Μαρσέλο Λίπι, οι πληροφορίες αναφέρουν ότι έως αύριο το απόγευμα θα έχει νέα επαφή με τον Σωκράτη Κόκκαλη και αναμένονται εξελίξεις. Στη λίστα παραμένει πάντα και ο Στρέτσκο Κάτανετς.
 Συγγνώμη για τη συμπεριφορά που έδειξε μετά τον αγώνα με τη Λίβερπουλ ζήτησε χθες ο Δημήτρης Ελευθερόπουλος από τον Γιώργο Λούβαρη και τον Πέτρο Κόκκαλη, με τους οποίους συναντήθηκε χθες το πρωί στα γραφεία της πειραϊκής ΠΑΕ και τόνισε ότι «δεν πρόκειται να επαναληφθεί στο μέλλον κάτι παρόμοιο». Από τη διοίκηση του απάντησαν ότι κατανοούν την ψυχολογική κατάσταση στην οποία βρέθηκε, αλλά προέχουν οι υποχρεώσεις της ομάδας και έδωσαν το πράσινο φως για να τεθεί στη διάθεση του Τάκη Λεμονή.
 Ο Ελευθερόπουλος πήγε στο Ρέντη, προπονήθηκε με τους υπόλοιπους παίκτες, ενώ λίγο νωρίτερα με γραπτή δήλωση, που εξέδωσε μέσω του γραφείου Τύπου του Ολυμπιακού, υποστήριξε: 
 «Αισθάνομαι την ανάγκη να ζητήσω συγγνώμη από τον κόσμο του Ολυμπιακού για την ενέργειά μου στα τελευταία λεπτά του αγώνα με τη Λίβερπουλ, η οποία μπορούσε να αποβεί ζημιογόνος για την ομάδα μου και ήταν αντιεπαγγελματική. Απλά, στην ιδιάζουσα περίπτωσή μου, μπερδεύεται πολλές φορές ο επαγγελματισμός με τη φίλαθλη αγάπη, που καλώς ή κακώς επικρατεί μέσα μου για τον Ολυμπιακό 24 ολόκληρα χρόνια.
 »Συνέπεια αυτής της αγάπης ήταν η άσχημη αγωνιστική κατάσταση της ομάδας τελευταίως και οι αποδοκιμασίες στο συγκεκριμένο αγώνα να με επηρεάσουν περισσότερο απ' όσο επιτρέπεται σε επαγγελματία ποδοσφαιριστή και να αντιδράσω τόσο προς τον κόσμο όσο και προς τους συμπαίκτες μου. Η πραγματικότητα είναι ότι οι άλλοι έχουν την ευθύνη και το δύσκολο έργο να εξαλείψουν τα όποια προβλήματα υπήρχαν, υπάρχουν και θα υπάρχουν στην ομάδα και εγώ από τη μεριά μου θα συνεχίσω να προσφέρω στον Ολυμπιακό εντός του αγωνιστικού χώρου και μόνον εκεί».
 Η αποστολή του Ολυμπιακού αναχώρησε σήμερα στις 10.30 το πρωί για την Πάτρα, για τον αγώνα Kυπέλλου απόψε (7.30) με τον Εθνικό Αστέρα, στον οποίο θα εκτίσει και την ποινή της μίας εκ των τριών αγωνιστικών που έχει τιμωρηθεί από τον αθλητικό δικαστή. Ο Τάκης Λεμονής, που έχει μόνο 14 παίκτες στη διάθεσή του, θα δώσει χρόνο συμμετοχής σε ποδοσφαιριστές οι οποίοι δεν έχουν παίξει αρκετά έως σήμερα στο πρωτάθλημα (αναμένεται να αγωνιστεί και ο Νινιάδης, για πρώτη φορά μετά τον τραυματισμό του).
 Η ιατρική ομάδα του Ολυμπιακού, πάντως, έχει επιδοθεί σε αγώνα δρόμου, ώστε οι Γιαννακόπουλος, Τζόρτζεβιτς να προλάβουν το παιχνίδι με τη Λίβερπουλ στο Ανφιλντ. Και οι δύο παίκτες έλεγαν χθες ότι «θα πάμε στην Αγγλία, δεν το χάνουμε αυτό το παιχνίδι». Οι Αλβεζ, Οφορίκουε έβγαλαν χθες τα ράμματα και ξεκίνησαν τρέξιμο και ασκήσεις με μπάλα. Εκτός από τους τέσσερις ανωτέρω αποκλείστηκαν ακόμα από την αποστολή οι Τζιοβάνι, Ζε Ελίας, Γεωργάτος, Ελευθερόπουλος, Ανατολάκης, Πατσατζόγλου, Αμανατίδης, Μαυρογενίδης και Ζέτερμπεργκ. 
 Ο Λεμονής θα αποφασίσει σήμερα αν θα ταξιδέψει μεθαύριο κάποιος συνεργάτης του στην Αγγλία για να παρακολουθήσει τον αγώνα Λίβερπουλ - Τσάρλτον.
