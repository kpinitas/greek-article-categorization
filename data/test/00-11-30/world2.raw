 Η ειρηνευτική διαδικασία αναγορεύεται εκ των πραγμάτων ως το κυριότερο διακύβευμα στις εκλογές του Ισραήλ, οι οποίες θα διεξαχθούν ύστερα από την υπερψήφιση, εκ μέρους της Κνεσέτ, του νομοσχεδίου που προβλέπει τη διάλυσή της
 Ο πρωθυπουργός του Ισραήλ Εχούντ Μπάρακ δεν προσδιόρισε ακόμη την ημερομηνία που θα διεξαχθούν οι εκλογές, καθώς αυτή θα αποτελέσει αντικείμενο συμφωνίας με τους επικεφαλής των κομμάτων της αντιπολίτευσης. Πάντως, ο επικεφαλής του δεξιού κόμματος Λικούντ, Αριέλ Σαρόν, ζήτησε δημόσια την όσο το δυνατόν συντομότερη διεξαγωγή των εκλογών, «ακόμη και πριν από το (ιουδαϊκό) Πάσχα», το οποίο ξεκινά στις 7 Απριλίου. 
 Ο Σαρόν πρόσθεσε ότι θα ήταν διατεθειμένος να συζητήσει με τους Εργατικούς το ενδεχόμενο να σχηματίσουν συμμαχική κυβέρνηση, αν ο Μπάρακ τον προσκαλούσε γι'
αυτό. Ωστόσο το ενδεχόμενο αυτό είναι μάλλον απίθανο, καθώς ο Μπάρακ μόλις μια
μέρα νωρίτερα είχε απορρίψει την ιδέα της συμμαχικής κυβέρνησης. Ο ηγέτης του Λικούντ διευκρίνισε ότι θα μπορούσε να συμμετάσχει σε κυβερνητική συμμαχία με τους Εργατικούς υπό την προϋπόθεση ότι θα μπορούσε να κάνει χρήση του βέτο στις ειρηνευτικές προσπάθειες του σημερινού Ισραηλινού πρωθυπουργού, κάτι που ο Μπάρακ δεν είναι διατεθειμένος να αποδεχτεί. 
 Ο Εχούντ Μπάρακ στις επικείμενες εκλογές, πάντως, δεν θα έχει ένα σύμμαχο που,
όπως επισημαίνουν Ισραηλινοί και Παλαιστίνιοι αναλυτές, τον βοήθησε αρκετά στην επικράτησή του στην προηγούμενη αναμέτρηση: ο ηγέτης των Παλαιστινίων Γιάσερ Αραφάτ φέρεται καταφανώς απογοητευμένος από τον Μπάρακ και δεν πρόκειται να τον βοηθήσει, παρά μόνο στην περίπτωση που ο σημερινός πρωθυπουργός του Ισραήλ παρουσιάσει μια ολοκληρωμένη πρόταση για την ειρήνευση
στην περιοχή, που θα είναι συμφέρουσα για τον Αραφάτ.
 Ο Μπάρακ τον τελευταίο καιρό προσπάθησε να ξεπεράσει την εξέγερση, όπως τη χαρακτήριζε, των Παλαιστινίων, με αποτέλεσμα από τις 28 Σεπτεμβρίου μέχρι σήμερα να έχουν σκοτωθεί πάνω από 290 Παλαιστίνιοι. Οι περισσότεροι αναλυτές, πάντως, θεωρούν ότι χωρίς μια αξιόπιστη ειρηνευτική πρόταση στα χέρια του, ο Εχούντ Μπάρακ θα ηττηθεί στις εκλογές από τον Αριέλ Σαρόν, έστω και οριακά.
 Ο χθεσινός απολογισμός των εχθροπραξιών είναι τέσσερις νεκροί Παλαιστίνιοι, ύστερα από συμπλοκή τους με Iσραηλινούς στρατιώτες στη Λωρίδα της Γάζας. Στρατιωτικές πηγές του Ισραήλ υποστήριξαν ότι ομάδα Παλαιστινίων πυροβόλησε εναντίον των στρατιωτών, οι οποίοι ανταπέδωσαν τα πυρά. Παράλληλα, ένοπλοι πυροβόλησαν και τραυμάτισαν έναν Ισραηλινό αυτοκινητιστή στη Δυτική Οχθη, μεταξύ της Ραμάλα και της Ναμπλούς.
