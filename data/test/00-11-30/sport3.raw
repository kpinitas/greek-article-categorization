 Αντε τώρα να βγάλει από την ενδεκάδα ο Παθιακάκης τον Σωτήρη Κωνσταντινίδη! Αλλα δύο γκολ έβαλε χθες ο γιατρός στο ντέρμπι των αναπληρωματικών. Η ΑΕΚ, πιο κινητική και πιο αποφασιστική, νίκησε με 3-1 έναν Παναθηναϊκό, οι παίκτες του οποίου αντιμετώπισαν πιο χαλαρά τούτη την (τυπική) υποχρέωση για το Κύπελλο.
 Ο Κωνσταντινίδης πέτυχε τα γκολ που έδωσαν τη νίκη στην ΑΕΚ. Στο 32' από πάσα του Σαβέβσκι και στο 69' με διπλή προσπάθεια (προηγήθηκε απόκρουση του Κοτσόλη) από μπαλιά του Κάλβο. Είχε προηγηθεί στο 9' ο Παναθηναϊκός με καταπληκτικό μακρινό σουτ του Σίγκουρντσον και ισοφάρισε στο 28' η ΑΕΚ με πλασέ του Κωστή από προσπάθεια του Φερούζεμ.
 Ο Στέφανος Κοτσόλης, με τρεις έξοχες αποκρούσεις σε τετ α τετ με τους Κωστή (21'), Σαβέβσκι (49'), Κάλβο (71'), περιόρισε την έκταση της ήττας. Ο Παναθηναϊκός ήταν ευάλωτος αμυντικά, με τους Ολιβάρες, Κιάσσο, Σίμο να παίζουν στην ευθεία. Ο σκόρερ Κωνσταντινίδης, ο Μαλαδένης, ως αμυντικό χαφ, και ο Σαβέβσκι είχαν τις καλύτερες προσπάθειες από την ΑΕΚ. Τη χθεσινή μέρα θα θυμούνται για πάντα οι δυο 17χρονοι αμυντικοί της ΑΕΚ που έκαναν ντεμπούτο με τη φανέλα της: ο Δημήτρης Καραμέρης και ο Γρηγόρης Τόσκας (γιος του Απόστολου). Aμφότεροι προέρχονται από την Ακαδημία.
 Δύο χιλιάδες οπαδοί της ΑΕΚ πήγαν στο γήπεδο (1.309 εισιτήρια, 4.841.000 δρχ.), που αποδοκίμασαν για μια ακόμη φορά με συνθήματα τον Βίκτωρα Μητρόπουλο. Στόχος έγινε και ο Πφλίπσεν, προφανώς επειδή την προηγούμενη εβδομάδα έκανε το λάθος να δηλώσει στο γερμανικό Τύπο ότι η ΑΕΚ «δεν είναι τόσο καλή όσο ο Παναθηναϊκός και ο Ολυμπιακός».
 Πολύ καλή η διαιτησία του κ. Φλώτσιου. Κάρτα πήραν οι Μπασινάς, Μαλαδένης.
 ΑΕΚ: Μιχαηλίδης, Φερούζεμ, Κωστένογλου, Καψής, Καραγιάννης, Κοπιτσής (69' Tόσκας), Σαβέβσκι, Κάλβο, Μαλαδένης, Κωστής (46' Καραμέρης), Κωνσταντινίδης.
 ΠΑΝΑΘΗΝΑΪΚΟΣ: Κοτσόλης, Ολιβάρες, Σάριτς, Κιάσσος, Σίμος, Κουτσουρές (46' Μπασινάς), Κόλα, Πφλίπσεν, Βλάοβιτς (46' Βαζέχα), Βίλα, Σίγκουρντσον.
 * Με 500.000 δρχ. πρόστιμο τιμωρήθηκε από τη διοίκηση ο Εμανουέλ Ρουίς.
 * Mέχρι αύριο αναμένεται να τελειώσει θετικά για τον Παναθηναϊκό η μετεγγραφή του 19χρονου ακραίου μπακ-χαφ Γιώργου Σεϊταρίδη, όπως αναφέρουν οι πληροφορίες από τα Γιάννινα.
 * Σε δηλώσεις του στο ραδιόφωνό ο πρόεδρος του ΠAΟ Aγγελος Φιλιππίδης χαρακτήρισε τη μάχη του πρωταθλήματος άνιση...
