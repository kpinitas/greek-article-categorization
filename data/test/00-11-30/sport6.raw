 Εβαλαν την εθνική ομάδα να παίξει μπάσκετ (και φυσικά να κερδίσει) στην ίδια αίθουσα όπου τη Δευτέρα θα σηκώσουν το ταβάνι στον αέρα οι χεβιμεταλάδες Μότορχεντ! Δανείστηκε λοιπόν ο Αλβέρτης λίγο από τον οίστρο του θρυλικού Λέμι κι έκανε τους Λευκορώσους να χορεύουν σε ρυθμό χέβι-συρτάκι...
 Τα παιδιά με τα γαλάζια επέβαλαν το νόμο τους και στο Μινσκ (86-78), έφτασαν στο 8-0 και απέχουν πλέον δύο βήματα από το στόχο τους: αν κερδίσουν την Αυστρία εδώ και την Πολωνία έξω, τέλος Iανουαρίου, τερματίζουν χωρίς απώλειες την κούρσα προς τα τελικά του Ευρωμπάσκετ. «Αυτό το 10-0 είναι το κίνητρο που χρειαζόμασταν», παραδέχτηκε ο Κώστας Πετρόπουλος. «Αλλά ο δικός μου στόχος, στόχος ιερός, είναι να βγουν νέοι παίκτες για την Εθνική. Και να καταλάβουν όλοι ότι είναι βασικά της στελέχη. Τους λέω συνεχώς στα αποδυτήρια ότι δεν πρόκειται να παίζει κανένας 40 λεπτά».
 Tο κέφι και ο φανατισμός είναι φανερός μες στο γήπεδο και όλοι θέλουν να βρίσκονται συνεχώς στο παρκέ. Ματσάκια σαν το χθεσινό, θα περίμενε κανείς να τα βλέπουν οι παλιοί σαν αγγαρεία. Αλλά ο Οικονόμου φάνηκε να δυσανασχετεί όταν κάποια στιγμή αντικαταστάθηκε και όλοι μας στο Μινσκ το εκλάβαμε ως καλό σημάδι...
 Η Εθνική προηγήθηκε 51-39 στο πρώτο ημίχρονο χάρη στην εκπληκτική ευστοχία του Αλβέρτη (20 πόντοι με 5/6 τρίποντα πριν από την ανάπαυλα) και έφτασε στο 
16 αργότερα, με τον Παπαλουκά κουμανταδόρο και τον Παπανικολάου σε ρόλο χαμάλη. Κι αν στο 35' η διαφορά έπεσε στους 5 πόντους (72-77), «εμείς τους βάλαμε στο παιχνίδι», βάζει τα πράγματα στη θέση τους ο Δημητράκης. «Στην ουσία, δεν απειληθήκαμε ποτέ», συμπληρώνει ο Παπαλουκάς. «Οσο παίζαμε με μυαλό, είχαμε εμείς το πάνω χέρι». 
 Δηλαδή, από την αρχή ώς το τέλος! Οπως είπε και ο Πετρόπουλος, «ορισμένα τρίποντα που μας έβαλαν υπό πίεση μείωσαν τη διαφορά στην τέταρτη περίοδο».
 Tόσο πολύ εντυπωσιάστηκε ο Λευκορώσος προπονητής με την απόδοση της Eθνικής μας, ώστε την έχρισε υποψήφια για τον τελικό του Eυρωμπάσκετ! 
 Η αντεπίθεση των Λευκορώσων ξεκίνησε όταν άρχισε να κερδίζει μονομαχίες ο Κουλ από τον Λάζαρο Παπαδόπουλο, αλλά ήταν φανερό ότι είχε...ημερομηνία λήξεως. Οι δικοί μας δεν πανικοβλήθηκαν στο ελάχιστο. Είναι μάλιστα χαρακτηριστικό ότι το πρώτο καλάθι αμέσως μετά το 72-77 το πέτυχε ο Bενιαμίν, Διαμαντόπουλος.
 Οι Λευκορώσοι ανέδειξαν τον Κουλ ΜVΡ της δικής τους ομάδας και τον...Οικονόμου της ελληνικής. Μάλλον άνοιξαν τα μπουκάλια με τη βότκα πολύ πριν αρχίσει το ματς...
