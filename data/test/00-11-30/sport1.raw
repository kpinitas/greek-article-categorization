 «Εμφύλιος πόλεμος» ξέσπασε στην ΕΠΑΕ για τα... φάλτσα των διαιτητών! Ο Βίκτωρας Μητρόπουλος εισηγήθηκε στο συμβούλιο της διοργανώτριας αρχής να κατατεθεί έφεση για τις ποινές των διαιτητών Παναγιώτη Νίκου και Κώστα Φινοκαλιώτη (20 ημέρες εκτός κληρώσεων για τη διαιτησία τους στο ΠΑΟΚ - Παναθηναϊκός και Πανηλειακός - ΠΑΟΚ αντίστοιχα), «γιατί είναι μικρές σε σχέση με την απόδοσή τους». Η εισήγηση του προέδρου της Ενωσης όχι μόνο δεν έγινε ομόφωνα αποδεκτή, παρά τη γενική κατακραυγή για τα σφυρίγματα του Γιώργου Κασναφέρη στο ντέρμπι της Τούμπας και την απαίτηση παραγόντων και φιλάθλων για κάθαρση στο χώρο της διαιτησίας, αλλά εγκρίθηκε με οριακή πλειοψηφία (8 - 6)! 
 Kατά της πρότασης Μητρόπουλου ήταν οι παράγοντες που πρόσκεινται στο «μπλοκ» του Ολυμπιακού, δηλαδή οι Παναγιωτάκης (Αρης), Παπαδόπουλος (Εθνικός Αστέρας), Λουκόπουλος (Παναχαϊκή), Κοντοβαζαινίτης (Ξάνθη), Ζήσης (Απόλλων Κρύας Βρύσης) και Σομπατζής (Νάουσα)! Aπό τη στάση που κράτησαν οι έξι παράγοντες, η διοίκηση του Ολυμπιακού φέρεται να μην επιθυμεί να πέσουν... εδώ και τώρα «κεφάλια» στη διαιτησία. Γι' αυτό δεν πέρασε ομόφωνα η εισήγηση του προέδρου, κάτι που συμβαίνει σπάνια στο Δ.Σ. της Ενωσης μετά την εκλογή Μητρόπουλου.
 Στην πρόταση του ισχυρού άνδρα της ΕΠΑΕ, το «μπλοκ των έξι» υποστήριξε ότι «με το θέμα της διαιτησίας πρέπει να ασχοληθούμε όταν θα έχουν πέσει οι τόνοι». Μέχρι τότε όμως θα έχει τιμωρηθεί ο Κασναφέρης από την ΠΕΔ, οπότε δεν θα υπάρχει λόγος να ασχοληθεί η ΕΠΑΕ με τα φαλτσοσφυρίγματά του.
 Για να μην τεθεί θέμα διαιτησίας και στην ΕΠΟ αποφασίστηκε να μη συνεδριάσει σήμερα το Δ.Σ. της Ομοσπονδίας! Το ίδιο όμως δεν θα συμβεί και στην Κεντρική Επιτροπή Διαιτησίας, ο πρόεδρος της οποίας Βασίλης Νικάκης, μετά τη δήλωση του Βίκτωρα Μητρόπουλου ότι «θα εισηγηθούμε την παραπομπή Κασναφέρη», έκρινε σκόπιμο να συγκαλέσει έκτακτο διοικητικό συμβούλιο. Ο αρχιδιαιτητής έκανε μάλιστα και δηλώσεις στο ραδιοφωνικό σταθμό «Μετρόπολις» σε βάρος του προέδρου της ΕΠΑΕ, λέγοντας: «Ο κ. Μητρόπουλος καλά θα κάνει να ασχολείται μόνο με τα θέματα της διοργανώτριας αρχής».
 Η ΚΕΔ στη σημερινή της συνεδρίαση θα παραπέμψει στην Πειθαρχική Επιτροπή τον Κασναφέρη και τους βοηθούς του, καθώς και τον παρατηρητή τους Κυριάκο Κοντογιαννίδη, ο οποίος έκρινε ότι η διαιτησία στο ντέρμπι ΠΑΟΚ - Ολυμπιακός ήταν πολύ καλή. Για την παραπομπή Κασναφέρη η ΚΕΔ εξέδωσε ανακοίνωση, στην οποία αναφέρεται: «Η ΚΕΔ απευθυνόμενη σε όλους καθιστά γνωστό ότι μόνο αυτή μπορεί να ελέγχει διαιτητές, και αυτό το δικαίωμα που της παρέχει ο νόμος δεν το διαπραγματεύεται με κανέναν». Στην ανακοίνωση η επιτροπή ζητάει να «πέσουν οι τόνοι και οι επιθέσεις εναντίον των διαιτητών, γιατί έτσι χάνει το ίδιο το ποδόσφαιρο, εκτός κι αν κάποιοι έχουν σκοπό να έρθουν ξένοι διαιτητές».
 Aύριο θα απολογηθεί στον αθλητικό δικαστή ο ΠΑΟΚ με αφορμή τα επεισόδια που στιγμάτισαν το ντέρμπι της με τον Ολυμπιακό. Ο «δικέφαλος» ενδέχεται να τιμωρηθεί με αποκλεισμό έως και τεσσάρων αγωνιστικών, ενώ ποινή θα επιβληθεί και στους Σταύρο Καλαφάτη και Μπλάντεν Φορτούλα, οι οποίοι απείλησαν το διαιτητή Γιώργο Κασναφέρη.
 * Ο Γιώργος Τσαγκαράκης από τα Χανιά θα σφυρίξει το ντέρμπι μεταξύ του Ηρακλή και του Παναθηναϊκού. Τα υπόλοιπα ματς της ένατης αγωνιστικής θα σφυρίξουν οι ακόλουθοι ρέφερι: Ολυμπιακός - Καλαμάτα, Φλώτσιος (Βοιωτίας), Ξάνθη - ΠΑΟΚ, Παπίλιας (Πειραιά), Γιάννινα - Παναχαϊκή, Δούρος (Κορίνθου), Πανιώνιος - ΑΕΚ Μπριάκος (Ηπείρου), Αθηναϊκός - Πανηλειακός, Χέλης (Καβάλας), Αρης - Ιωνικός, Τσίγκρας (Αθηνών) και Εθνικός Αστέρας - ΟΦΗ, Ποντίκης (Θεσσαλονίκης).
 *Η ΕΠΑΕ απέρριψε αίτημα του Ολυμπιακού, ο οποίος ζήτησε ο αγώνας του με την Καλαμάτα να διεξαχθεί στο Αργος. Το ματς θα γίνει στο Εθνικό Στάδιο της Ρόδου.
 *Από αναβολή σε αναβολή πηγαίνει ο αγώνας Αιγάλεω - Καβάλα, ο οποίος θα διεξαχθεί στις 20 αντί στις 6 Δεκεμβρίου.
 *Εως τις 5 Δεκεμβρίου ο Ανγκελ Ιορντανέσκου πρέπει να έχει καταβάλει στην ΕΠΟ 120.000 δολάρια, διαφορετικά η ΦΙΦΑ θα παραπέμψει το Ρουμάνο προπονητή στην αρμόδια επιτροπή.
 *Σήμερα αρχίζει στο Παρίσι το παγκόσμιο συνέδριο αθλητικού δικαίου, που είναι αφιερωμένο στον αντιπρόεδρο της ΔΕΑΔ Σωτήριο Γιάγκα. Θέμα του συνεδρίου είναι ο αθλητισμός και τα ανθρώπινα δικαιώματα και την εισήγηση στην πανηγυρική εκδήλωση θα κάνει ο επίτιμος πρόεδρος Εφετών Στυλιανός Κολοκοτρώνης.
