Προσπάθεια αναχαίτισης του «κινδύνου Αβραμόπουλου» θα επιχειρήσει σήμερα το μεσημέρι ο πρόεδρος της Νέας Δημοκρατίας σε μια εφ' όλης της ύλης συνέντευξη που θα δώσει στην Eνωση Aνταποκριτών Ξένου Tύπου.
 Σύμφωνα με πληροφορίες από τη Ρηγίλλης, ο K. Καραμανλής θα επιχειρήσει να προειδοποιήσει το δήμαρχο πως ενδεχόμενη δημιουργία κόμματος θα αποτελέσει casus belli με απρόβλεπτες συνέπειες.
 Στο στρατόπεδο της Ρηγίλλης θεωρούν βέβαιο πως ο Δημ. Αβραμόπουλος θα κάνει το
επόμενο βήμα με τη δημιουργία κόμματος και η εκτίμηση αυτή μόνο αδικαιολόγητη δεν είναι, αφού ο τελευταίος όχι απλώς αφήνει ανοιχτό αυτό το ενδεχόμενο, αλλά
το ενισχύει κιόλας. Είναι χαρακτηριστικά όσα είπε σε προχθεσινοβραδινή συνέντευξή του (στον Στ. Θεοδωράκη -ΝΕΤ).
 «Δεν ανήκω σε κανένα κόμμα», ήταν οι χαρακτηριστικές φράσεις του και πρόσθεσε πως τις μελλοντικές του αποφάσεις θα τις ανακοινώσει την ώρα που ο ίδιος θα κρίνει και αφού ολοκληρώσει τη δουλειά του στο δήμο.
 Ειδικά για το τελευταίο μάλιστα επισήμανε πως η ολοκλήρωση του έργου του δεν συνδέεται απαραίτητα με τη λήξη της θητείας του, κάτι που σημαίνει πως θα επισπεύσει την όποια πολιτική του απόφαση. Ομως, από τη συγκεκριμένη συνέντευξη εντύπωση προκάλεσε η άκρως υπαινικτική για τον Κ. Καραμανλή δήλωση του δημάρχου, ότι ο ίδιος δεν προέρχεται από πολιτικά τζάκια! «Εγώ ανήκω στην κατηγορία των πολιτικών που δεν προέκυψαν ούτε από φυτώρια κομμάτων, ούτε από θερμοκήπια τζακιών, έχω άποψη η οποία προέρχεται μέσα από την κοινωνική μου εμπειρία», είπε χαρακτηριστικά.
 Ο Κ. Καραμανλής είναι σαφώς ενοχλημένος από τις δηλώσεις του δημάρχου και, όπως προαναφέραμε, σήμερα αναμένεται να δώσει μια, μάλλον επιθετική, απάντηση.
Αυτό τουλάχιστον έχουν εισηγηθεί στενοί συνεργάτες του, οι οποίοι επισημαίνουν
πως πρέπει να θέσει το δήμαρχο «προ των ευθυνών του απέναντι στο κόμμα που τον
ανέδειξε και τους ψηφοφόρους του». Βέβαια, υπάρχουν και άλλες εισηγήσεις προς τον πρόεδρο της Ν.Δ., να συμπεριφερθεί δηλαδή σαν να μην υπάρχει το θέμα και να αναφερθεί σ' αυτό μόνον όταν ο δήμαρχος προχωρήσει στη δημιουργία κόμματος,
εν τούτοις ο πρόεδρος της Ν.Δ. τάσσεται υπέρ των πρώτων εισηγήσεων.
