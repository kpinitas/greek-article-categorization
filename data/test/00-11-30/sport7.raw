 Το «Σπίτι της Αρσης Βαρών» σε μακέτες παρουσίασαν χθες από κοινού ο υφυπουργός Αθλητισμού Γιώργος Φλωρίδης και ο γενικός γραμματέας Αθλητισμού Γιάννης Σγουρός. Το έργο θα κατασκευαστεί στην περιοχή του «Σελεπίτσαρι» στη Νίκαια και θα χρησιμοποιηθεί στους Ολυμπιακούς Αγώνες του 2004, ενώ στη συνέχεια θα αποδοθεί στην Ελληνική Ομοσπονδία για την προπόνηση και την προετοιμασία των εθνικών ομάδων. Υπολογίζεται ότι θα στοιχίσει 15 δισ. δραχμές.
 Η παρουσίαση πήρε πανηγυρικό χαρακτήρα. Ηταν παρόντες ο Χρήστος Ιακώβου, ο Πύρρος Δήμας, ο Κάχι Καχιασβίλι, ο Λεωνίδας Σαμπάνης, ο Βίκτωρας Μήτρου, ο Γιώργος Τζελίλης, ο Λεωνίδας Κόκκας, ο Βαλέριος Λεωνίδης, ο Χρήστος Σπύρου, η Μάρα Τάτση, το διοικητικό συμβούλιο της Ομοσπονδίας και ο δήμαρχος Νίκαιας Βασίλης Τράπαλης.
 Ο αρχικός προγραμματισμός προέβλεπε την παράδοσή του το 2000 για τις ανάγκες του Παγκοσμίου Πρωταθλήματος, που τελικά έγινε στο Στάδιο Ειρήνης και Φιλίας. Χθες, στη διάρκεια της τελετής, υποστηρίχθηκε η άποψη ότι θα είναι έτοιμο προς χρήση για το Πανευρωπαϊκό του 2003. Τότε θα γίνει το τεστ για τη λειτουργικότητά του, εν όψει των Ολυμπιακών Αγώνων του 2004.
 «Εδώ και πολλά χρόνια υπήρξε η σκέψη να γίνει ένα κλειστό για την Αρση Βαρών. Φτάσαμε πια στην τελική ευθεία και το Φεβρουάριο θ' αρχίσει να χτίζεται», δήλωσε για το γυμναστήριο ο Χρήστος Ιακώβου και συμπλήρωσε: «Πιστεύω ότι σε δύο χρόνια θα είναι έτοιμο ώστε να φιλοξενήσει και νέους αθλητές, τα ταλέντα μας, που έχουμε επιλέξει απ' όλη την Ελλάδα για να συμπληρώσουν τη σημερινή εθνική ομάδα. Τον τελευταίο χρόνο θα δουλέψουμε σκληρά μέσα σε αυτό το παλάτι με τις έξι αίθουσες προπόνησης, με στόχο περισσότερα μετάλλια στους Ολυμπιακούς Αγώνες της Αθήνας και στις επόμενες διοργανώσεις».
 Για λογαριασμό των αθλητών μίλησε ο Πύρρος Δήμας: «Είναι σημαντικό για μας αυτό το σπίτι. Ξέρετε πολύ καλά ότι τόσα χρόνια οι αγώνες της Αρσης Βαρών γίνονται από στάδιο σε στάδιο, χωρίς να έχουμε το δικό μας. Το γυμναστήριο που έκανε προπόνηση η ομάδα ήταν στο ΟΑΚΑ. Εκεί όμως δεν μπορούσαν να προπονηθούν οι παίδες, οι έφηβοι, η ομάδα των γυναικών. Τώρα θα είμαστε όλοι μαζί».
 Το σχέδιο κατασκευής προβλέπει δύο ξεχωριστά κτίρια (το γυμναστήριο και τους ξενώνες) και ειδικά διαμορφωμένο περιβάλλοντα χώρο.
 Το γυμναστήριο είναι συνολικής έκτασης 24.000 τ.μ. Θα διαθέτει προπονητικούς χώρους, αποδυτήρια αθλητών, ιατρικό κέντρο, κέντρα φυσιοθεραπείας, Τύπου, διοίκησης, κύρια αίθουσα και αγωνιστικό χώρο, χωρητικότητας 5.000 θεατών.
 Το κτίριο των ξενώνων είναι συνολικής επιφάνειας 3.500 τ.μ., θα περιλαμβάνει 15 μονόκλινα δωμάτια, 22 δίκλινα, τέσσερις σουίτες επισήμων, φουαγέ, εστιατόριο και χώρους ανάπαυσης για τη φιλοξενία αθλητικών αποστολών και προσκεκλημένων.
 Το έργο περιλαμβάνεται στο φάκελο υποψηφιότητας για τους Ολυμπιακούς Αγώνες του 2004. Θεωρήθηκε περίπου «εθνική υπόθεση», γιατί η άρση βαρών (το άθλημα με τους πολλούς ολυμπιονίκες) δεν είχε τόσα χρόνια το δικό της σπίτι.
 Την έκταση διεκδικούσαν ιδιώτες, όμως σύμφωνα με την (38/23/6/1972), απόφαση του Γνωμοδοτικού Συμβουλίου Δημοσίων Κτημάτων κρίθηκε ότι ανήκει στο Ελληνικό Δημόσιο και δόθηκε προς χρήση στη Γενική Γραμματεία Αθλητισμού.
 Οι θιγόμενοι απειλούν με προσφυγές στη Δικαιοσύνη, καθώς (εκτός των άλλων) θεωρούν πως η συγκεκριμένη περιοχή έχει κηρυχθεί αναδασωτέα από το 1934, με απόφαση του τότε υπουργού Γεωργίας Ι. Θεοτόκη, και ισχυρίζονται ότι δεν έχει αποχαρακτηριστεί. Η απόφαση (108424/1934) δημοσιεύτηκε στο αριθμ. 133/16/10/1934 τεύχος Β' ΦΕΚ.
