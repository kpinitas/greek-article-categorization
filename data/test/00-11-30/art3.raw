Τον Γιάννη Ρίτσο, το βάρδο της Ρωμιοσύνης, θα τιμήσει σε εκδήλωσή του με αφορμή
τα δεκάχρονα του θανάτου του, τη Δευτέρα, το Μορφωτικό Ιδρυμα της ΕΣΗΕΑ, στις 8 μ.μ., στην αίθουσα της ΕΣΗΕΑ (Ακαδημίας 20) με ελεύθερη είσοδο. «Θέλαμε να τιμήσουμε τον Ρίτσο εδώ, στο σπίτι μας», είπε ο Βαγγέλης Ψυράκης, επικεφαλής του Μορφωτικού Ιδρύματος, σε χθεσινή συνέντευξη Tύπου, εξηγώντας τους λόγους που δεν επελέγη κάποιος άλλος χώρος. 
 Ομιλητές της βραδιάς «Μια δάφνη για τον Γιάννη Ρίτσο» θα είναι ο Παντελής Μπουκάλας με θέμα «Ο Γιάννης Ρίτσος, ένας έμπιστος της ποίησης-ένας άπιστος» και η επίκουρη καθηγήτρια στο Πανεπιστήμιο Αθηνών Τζίνα Καλογήρου που θα αναζητήσει την «Αειθαλή νεότητα του Γιάννη Ρίτσου: από το "Τερατώδες Αριστούργημα" στο "Εικονοστάσιο Ανωνύμων Αγίων"». Οι ηθοποιοί Αλέκα Παΐζη, Ασπασία Παπαθανασίου και Εφη Ροδίτη θα αποδώσουν αποσπάσματα από το «Εικονοστάσιο Ανωνύμων Αγίων», την «Ισμήνη» και τη «Σονάτα του Σεληνόφωτος».
 «Οι μέχρι σήμερα δραστηριότητες του Μορφωτικού Ιδρύματος είχαν μεγάλη ανταπόκριση στον κόσμο», τόνισε ο πρόεδρος της ΕΣΗΕΑ Νίκος Κιάος. «Δεν ήταν, όμως, ανάλογη η ανταπόκριση στους δημοσιογράφους», συμπλήρωσε. Ο Βαγγέλης Ψυράκης ευχήθηκε, παρουσιάζοντας τις προσεχείς εκδηλώσεις του ιδρύματος, «να παραστούν όλοι οι συνάδελφοι».
 Στις 18 Δεκεμβρίου θα τιμηθούν όλοι οι δημοσιογράφοι-συγγραφείς που βιβλία τους κυκλοφόρησαν μέσα στο 2000. Πιθανώς στις 22 Ιανουαρίου θα πραγματοποιηθεί
αφιέρωμα στον Ανδρέα Φραγκιά, ενώ θα ακολουθήσουν τιμητικές βραδιές στον Ιωάννη Κονδυλάκη, που ήταν κι ο πρώτος πρόεδρος της ΕΣΗΕΑ, με την ευκαιρία των
140 χρόνων από τη γέννησή του και στον, επίσης, «εκλεκτό συνάδελφο με πλουσιότατο έργο», Κυριάκο Σιμόπουλο.
 Σύντομα πρόκειται να κυκλοφορήσουν τα πρακτικά του συνεδρίου για τη γλώσσα, που πραγματοποίησε η ΕΣΗΕΑ, ενώ άμεσα η Σοφία Μαλτέζου κι ο Θόδωρος Καρζής θα μεταβούν στην Κύπρο όπου θα συμμετέχουν, εκπροσωπώντας το Μορφωτικό Ιδρυμα, σε
αντίστοιχη εκδήλωση για τη γλώσσα που οργανώνει η Ενωση Συντακτών Κύπρου.
