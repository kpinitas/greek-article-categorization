 Η Τουρκία βρίσκεται αντιμέτωπη με μίνι-οικονομική κρίση, που «βυθίζει» το χρηματιστήριο και απειλεί μεγάλες τράπεζες του εξωτερικού, που βλέπουν τις μετοχές τους να φτάνουν στο ναδίρ. Προκειμένου να αντιμετωπίσει την κατάσταση,
η τουρκική κυβέρνηση στρέφεται προς το Διεθνές Νομισματικό Ταμείο (ΔΝΤ) και την Παγκόσμια Τράπεζα. 
 Επτά δισεκατομμύρια δολάρια «έριξε» μέσα σε οκτώ ημέρες στο χρηματιστήριο η κεντρική τράπεζα της Τουρκίας, προκειμένου να συγκρατήσει τη διολίσθησή του. Ο
δείκτης του χρηματιστηρίου της Κωνσταντινούπολης «βούτηξε» κατά 9, 01% την Τρίτη, για να πέσει, για πρώτη φορά τους τελευταίους 11 μήνες, κάτω από το ψυχολογικό όριο των 10.000 μονάδων. Στο μείον 1, 3% έκλεισε και η χθεσινή συνεδρίαση. 
 Από τις 21 Νοεμβρίου, οπότε ξεκίνησαν οι κραδασμοί, αρχικά με ρευστοποιήσεις μικροεπενδυτών και στη συνέχεια επενδυτών του εξωτερικού, η κεντρική τουρκική τράπεζα άρχισε να κάνει ενέσεις σωτηρίας. Συνολικά στήριξε το χρηματιστήριο με
7 δισεκατομμύρια δολάρια. Σύμφωνα με τραπεζικές πηγές, το ίδιο διάστημα βγήκαν
από τη χώρα 4 δισεκατομμύρια δολάρια. Η νευρικότητα της αγοράς, που επιτάθηκε από τις πρόσφατες αποκαλύψεις περί σειράς σκανδάλων σε τράπεζες, που τελικά τέθηκαν υπό επιτήρηση, προκάλεσε το μίνι κραχ. Τον ρόλο τους έπαιξαν και οι -αβάσιμες τελικά- φήμες ότι το ΔΝΤ θα εγκαταλείψει το πρόγραμμα στρατηγικής στήριξης της τουρκικής οικονομίας. 
 Σοβαρές απώλειες στο τουρκικό χρηματιστήριο είχαν οι μετοχές γερμανικών τραπεζών, με τη μετοχή της Ντόιτσε Μπανκ να χάνει χθες το μεσημέρι 3, 68% και τη Ντρέσνερ Μπανκ 3, 36%. Η κρίση πλήττει γερμανικές εταιρείες, δεδομένου ότι είναι οι πιο σημαντικοί πιστωτές δήλωναν οικονομικοί παράγοντες στη Φραγκφούρτη. 
 Η ζοφερή κατάσταση περί το χρηματιστήριο ανάγκασε την οικονομική ηγεσία της Τουρκίας να αποφασίσει σειρά μέτρων μετά από έκτακτη συνεδρίαση. Ο υφυπουργός Οικονομικών Σελτζούκ Ντεμιράλπ ανακοίνωσε ότι συζητάεί με το ΔΝΤ την πρόωρη εκταμίευση δόσης δανείου ύψους 600 εκατομμυρίων δολαρίων από το ήδη εγκεκριμένο δάνειο 4 δισ. Επίσης ανακοίνωσε ότι πίστωση από την Παγκόσμια Τράπεζα ύψους 400 εκατομμυρίων δολαρίων είναι έτοιμη και μπορεί να χρησιμοποιηθεί τον Δεκέμβριο. Ο αντιπρόεδρος του οργανισμού Γιοχάνες Λιν, που βρισκόταν στην Κωνσταντινούπολη για συνέδριο, στήριξε την Τουρκία δηλώνοντας ότι «με αναταράξεις ή όχι...η Τουρκία έχει καλό μέλλον».
 Κατά την εκτίμηση ειδικών, η ταχεία εισροή ξένου συναλλάγματος αναμένεται να βοηθήσει την κεντρική τράπεζα να αντιμετωπίσει τη στενότητα ρευστότητας. Η μίνι κρίση επιβεβαιώνει την αστάθεια και το εύθραυστο του τουρκικού τραπεζικού
συστήματος, δεδομένου όμως ότι τα αποθέματα της Τουρκίας σε συνάλλαγμα ανέρχονται σε 24 δισ., οι αναλυτές αισιοδοξούν και προβλέπουν εκτόνωση της κρίσης εντός των ημερών. Σημειώνουν πάντως ότι πολλά θα εξαρτηθούν από την αντίδραση των Τούρκων μεγαλοεπενδυτών το επόμενο διάστημα. 
