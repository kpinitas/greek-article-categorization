«Μια μεγαλούπολη όπως η Αθήνα είναι πολλαπλά ευάλωτη στους σεισμούς, τα αρνητικά
αποτελέσματα των οποίων είναι πολλαπλάσια εκείνων που προκαλούνται σε μικρές πολεοδομικές μονάδες».
 Αυτά επισήμανε μεταξύ άλλων ο ερευνητής Σεισμολογίας του Γεωδυναμικού Ινστιτούτου, του Εθνικού Αστεροσκοπείου Αθηνών και πρόεδρος της Διεθνούς Ενωσης για τους Φυσικούς Κινδύνους Γεράσιμος Παπαδόπουλος σε ημερίδα με θέμα «Η αντισεισμική προστασία της Ολυμπιάδας του 2004», την οποία διοργάνωσαν σε κεντρικό ξενοδοχείο την Αθήνας η Διεθνής Ενωσης, για τους Φυσικούς Κινδύνους και οι λέσχες LIΟNS.
 «Ποιος μπορεί να αποκλείσει ότι στη διάρκεια της Ολυμπιάδας ή πριν από αυτή δεν θα γίνει ισχυρός σεισμός; », τόνισε χαρακτηριστικά ο κ. Παπαδόπουλος και πρόσθεσε ότι «χρειάζεται σεισμογραφική παρακολούθηση της ευρύτερης περιοχής της Αττικής, ενώ απαιτείται οργάνωση ειδικού σχεδίου ενημέρωσης των χιλιάδων ξένων που θα έλθουν το 2004. Παράλληλα, είναι αναγκαία η εξασφάλιση αξιόπιστων
επικοινωνιακών συστημάτων για να μην ξανασυμβεί αυτό που έγινε στις 7 Σεπτεμβρίου 2000, όταν επί ώρες τόσο η συμβατική όσο και η κινητή τηλεφωνία είχαν διακοπεί».
 Αίσθηση προκάλεσε η δήλωση του αναπληρωτή καθηγητή του Ε.Μ.Π. Παναγιώτη Τουλιάτο ότι «Σήμερα εκτιμάται το 50% της ετήσιας σεισμικής δραστηριότητας της
Ευρώπης λαμβάνει χώρα στην Ελλάδα». Επεσήμανε μάλιστα πως «Η καταγραφή και μελέτη τόσο των διαφόρων αντισεισμικών δομικών τεχνικών όσο και της αντίστοιχης οργάνωσης της ελληνικής Ιστορίας μπορούν να βοηθήσουν πολύ τη σημερινή παγκόσμια προσπάθεια για τη μείωση των απωλειών από τους φυσικούς κινδύνους, ένας από τους οποίους είναι και ο σεισμός».
 «Οι σεισμοί και η αντιμετώπιση των συνεπειών τους είναι ένα ιδιαίτερα σοβαρό θέμα, πέρα από μια ακαδημαϊκή θεώρηση. Αποτελεί το πεδίο της αλληλεπίδρασης της επιστήμης, της τεχνολογίας, της οικονομίας και κατ' επέκταση της πολιτικής», ανέφερε ο καθηγητής Νεοτεκτονικής και Παλαιοσεισμολογίας Γεωλογικού Tμήματος του Α.Π.Θ. Σπύρος Παυλίδης.
