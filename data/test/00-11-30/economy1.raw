Την ανάγκη να επιταχυνθεί η εφαρμογή των διαρθρωτικών μεταρρυθμίσεων στο νέο οικονομικό περιβάλλον που διαμορφώνεται ύστερα από την υιοθέτηση του ευρώ από τη χώρα μας, επισημαίνει η έκτη κατά σειρά έκθεση για τη Νομισματική Πολιτική που κατέθεσε χθες ο διοικητής της Τράπεζας της Ελλάδος κ. Λ. Παπαδήμος στη Βουλή. 
 Επιπλέον, σύμφωνα με την Τράπεζα της Ελλάδος, από την 1.1.2001 η δημοσιονομική πολιτική θα πρέπει να εστιαστεί στον περιορισμό των επιχορηγήσεων των δημοσίων
επιχειρήσεων και οργανισμών. Αντίθετα, επισημαίνεται ότι η κυβέρνηση δεν θα πρέπει να καταφύγει σε αύξηση της φορολογίας. 
 Η Τράπεζα της Ελλάδος εκτιμά ότι ο πληθωρισμός θα παραμείνει στο 4% για τους επόμενους δύο με τρεις μήνες, ενώ θα υποχωρήσει κάτω από το 3% στο δεύτερο εξάμηνο του 2001.
 Παράλληλα θεωρεί ότι ο ρυθμός ανάπτυξης της ελληνικής οικονομίας για το 2001 είναι εφικτό να προσεγγίσει το 5% εφόσον βέβαια επαληθευτούν οι παραδοχές στις
οποίες στηρίζει την πρόβλεψη αυτή το υπουργείο Εθνικής Οικονομίας. Ο ρυθμός ανόδου του κόστους εργασίας ανά μονάδα προϊόντος θα επιβραδυνθεί, γεγονός που θα συμβάλλει στη συγκράτηση των πληθωριστικών πιέσεων. 
 Για την πορεία του πληθωρισμού ο κ. Παπαδήμος προειδοποίησε ότι έχει εξαιρετική σημασία να μην αποκτήσουν μονιμότερο χαρακτήρα οι τρέχουσες πληθωριστικές πιέσεις. Ηδη υπάρχουν οι πρώτες ανησυχητικές ενδείξεις, οι οποίες συνδέονται με την εξέλιξη του πυρήνα του πληθωρισμού, (δομικός πληθωρισμός) ο οποίος από 1, 4% που ήταν τον Αύγουστο έχει εκτιναχθεί στο 2, 7%.
 Οπως προειδοποιεί η ΤτΕ: Εάν οι επιμέρους κοινωνικές ομάδες επιδιώξουν να αντισταθμίσουν την απώλεια του πραγματικού τους εισοδήματος, η οποία συνεπάγεται στο σύνολο της ελληνικής οικονομίας από την άνοδο της διεθνούς τιμής του πετρελαίου, τότε η πληθωριστική έξαρση θα διαρκέσει περισσότερο και θα οδηγήσει σε μείωση της ανταγωνιστικότητας της ελληνικής οικονομίας, σε αύξηση της ανεργίας και μείωση των πραγματικών εισοδημάτων. 
 Επομένως, όπως τόνισε ο διοικητής της ΤτΕ, απαιτείται συγκράτηση όσον αφορά τις μισθολογικές και γενικότερα εισοδηματικές διεκδικήσεις καθώς και την τιμολογιακή πολιτική των επιχειρήσεων οι οποίες ωφελούνται από τη μείωση του κόστους χρηματοδότησης, ώστε να επιτευχθεί η ταχύτερη επάνοδος της οικονομίας σε συνθήκες σταθερότητας τιμών. 
 Ταυτόχρονα ο κ. Παπαδήμος τόνισε ότι είναι ανάγκη να επιταχυνθεί η εφαρμογή των διαρθρωτικών μεταρρυθμίσεων που θα συντελέσουν στην ενίσχυση της παραγωγικότητας και του ανταγωνισμού στην εγχώρια αγορά. Επιπλέον απαιτείται συνεπής άσκηση της δημοσιονομικής πολιτικής ώστε να εξασφαλιστεί σε κάθε περίπτωση η επίτευξη του προϋπολογιζόμενου πλεονάσματος της γενικής κυβέρνησης, προκειμένου να συνεχιστεί η διαδικασία της δημοσιονομικής εξυγίανσης, αλλά και να συγκρατηθούν οι πληθωριστικές πιέσεις από την πλευρά της ζήτησης. Δεδομένου ότι το μεγαλύτερο μέρος των δημοσίων δαπανών είναι ανελαστικό και επειδή δεν είναι σκόπιμη η περικοπή δαπανών σε τομείς όπως η παιδεία και η υγεία, η ΤτΕ θεωρεί ότι η συγκράτηση των δαπανών θα πρέπει να εστιαστεί στον περιορισμό των επιχορηγήσεων δημοσίων επιχειρήσεων και οργανισμών. Σε καμία περίπτωση η επάνοδος σε συνθήκες μακροοικονομικής σταθερότητας δεν ενδείκνυται να στηριχθεί στην αύξηση της φορολογικής επιβάρυνσης. 
