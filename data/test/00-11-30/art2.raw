Κι έγινε...plus. Στην πρόσφατη συνεδρίασή του (Βρυξέλλες, 23 Νοεμβρίου), το Συμβούλιο Yπουργών Πολιτισμού της Ε.Ε. ενέκρινε τoν προϋπολογισμό του Media Plus, όπως θα λέγεται ο διάδοχος φορέας (2001-2005) του ευρωπαϊκού αυτού προγράμματος, που εδώ και τέσσερα χρόνια ενισχύει οικονομικά την ευρωπαϊκή καλλιτεχνική δημιουργία στον κινηματογράφο, την τηλεόραση και τα νέα μέσα.
 Σε 400.000.000 ευρώ ανέρχεται ο συνολικός προϋπολογισμός του Media Plus, που είναι κατά 90 εκατ. ευρώ μεγαλύτερος από τον αντίστοιχο του προηγούμενου προγράμματος Media II, παρά το γεγονός ότι κάποιες χώρες της Ε.Ε. (Ηνωμένο Βασίλειο, Ολλανδία, Γερμανία) αρχικά είχαν αντιρρήσεις.
 Τα 350 εκατ. ευρώ προορίζονται για την ενίσχυση της «ανάπτυξης, της διανομής και της προώθησης» των ευρωπαϊκών οπτικοακουστικών έργων και το ποσό θα ψηφιστεί οριστικά, χωρίς περαιτέρω συζήτηση, από το επόμενο Συμβούλιο Γενικών Υποθέσεων. Τα υπόλοιπα 50 εκατομμύρια θα διατεθούν στην κατάρτιση των επαγγελματιών του οπτικοακουστικού χώρου (συγγραφή σεναρίων, ψηφιακές τεχνολογίες, τεχνικές πωλήσεων) και την τελική του έγκριση για το ποσό αυτό θα
δώσει το Ευρωπαϊκό Κοινοβούλιο στη σύνοδό του το Δεκέμβριο.
 Οπως λέει η Ιωάννα Χαριτάτου, διευθύντρια του Media Desk Hellas, ο νέος προϋπολογισμός του Media Plus είναι ένα ελπιδοφόρο μήνυμα για τους Eλληνες επαγγελματίες, οι οποίοι θα είναι σε θέση να αξιοποιήσουν τις αυξημένες δυνατότητες του νέου προγράμματος. «Η ανησυχία πάντως που εκδηλώθηκε τον τελευταίο καιρό στον Tύπο για το ποσό», μας είπε, «ήταν αδικαιολόγητη. Οι Eλληνες δεν θα είχαν λόγο να φοβούνται, ακόμη και αν ο προϋπολογισμός ήταν χαμηλότερος, γιατί η συμμετοχή στο πρόγραμμα δεν είναι αναλογική...».
