Νέα πολιτική αντιπαράθεση κυβέρνησης - συνδικάτων εκδηλώνεται μέσα στο Δεκέμβριο με 24ωρη απεργία της ΓΣΕΕ στις 7 Δεκεμβρίου.
 Το ίδιο 24ωρο θα γίνει απεργία κλάδων δημοσίων υπαλλήλων και στάση εργασίας σε
όλο το δημόσιο τομέα, την ώρα που θα πραγματοποιείται το συλλαλητήριο στο κέντρο της Αθήνας.
 Στο στόχαστρο της ΓΣΕΕ και της ΑΔΕΔΥ, το εργασιακό νομοσχέδιο, η εισοδηματική πολιτική στο δημόσιο τομέα του 2, 2%, η επικείμενη αναμόρφωση του συστήματος κοινωνικής ασφάλισης, η αναβάθμιση των δημόσιων υπηρεσιών.
 Η κινητοποίηση της 7ης Δεκεμβρίου θα είναι η απαρχή σειράς αγωνιστικών εκδηλώσεων των εργαζομένων με αφορμή τη συζήτηση στη Βουλή του νομοσχεδίου για
τις εργασιακές σχέσεις, αλλά και της κατάθεσης και συζήτησης του κρατικού προϋπολογισμού για το 2001 -ένας προϋπολογισμός που καταγγέλλεται ότι προβλέπει νέο κύκλο λιτότητας για τους δημοσίους υπαλλήλους και επίσης προβλέπει μείωση πόρων για τις κοινωνικές δαπάνες. Στο κλίμα της όξυνσης που επικρατεί για τις ρυθμίσεις που περιλαμβάνει το νομοσχέδιο, οι οποίες μεταβάλλουν το υφιστάμενο εργασιακό καθεστώς, συνδικαλιστικά στελέχη αλλά και κομματικοί παράγοντες του ΠΑΣΟΚ αποδύονται σε έναν αγώνα προκειμένου να αμβλυνθούν οι αντιδράσεις. Ενδεικτική είναι η επίσκεψη χθες του γραμματέα του τομέα κοινωνικής πολιτικής του ΠΑΣΟK Λουκά Αποστολίδη στον υπουργό Εργασίας Τάσο Γιαννίτση από τον οποίο ζήτησε να βελτιώσει τη ρύθμιση για τις επιτρεπόμενες απολύσεις, προτείνοντας ως «χαμηλή ισορροπία» την πρόβλεψη για τρεις απολύσεις μηνιαίως στις επιχειρήσεις που απασχολούν από 50-250 άτομα. Οι
πιέσεις αυτές σύμφωνα με τις πρώτες ενδείξεις, δεν απορρίπτονται από την πολιτική ηγεσία του υπουργείου Εργασίας και ενδεικτικά ο υφυπουργός Χρ. Πρωτόπαπας άφησε ανοιχτό το ενδεχόμενο βελτίωσης μέχρι και την ώρα της ψήφισης
 Μεγάλο πολιτικό πρόβλημα θα αποτελέσει για την κυβέρνηση και η απόφαση για αυξήσεις της τάξης του 2, 2% στους δημοσίους υπαλλήλους. Και αυτό γιατί η αύξηση αυτή υπολείπεται κατά πολύ του ύψους της αύξησης του πληθωρισμού, ενώ η
ΑΔΕΔΥ διεκδικεί για το 2000 διορθωτικό ποσό, αίτημα που απορρίπτει η κυβέρνηση.
 Εξάλλου, ο καθορισμός των αυξήσεων του 2, 2% εξουδετερώνει πλήρως και την αξία των συλλογικών διαπραγματεύσεων στο δημόσιο τομέα, που πραγματοποιήθηκαν για πρώτη φορά στη χώρα μας.
 Μάλιστα, η εμμονή της κυβέρνησης στο ποσοστό αυτό δείχνει, όπως καταγγέλλει η ΑΔΕΔΥ, μια αυταρχική τακτική, καθώς αποτελούσε την αρχική κυβερνητική πρόταση όταν ξεκινούσαν οι συλλογικές διαπραγματεύσεις μεταξύ των δύο πλευρών. Το γεγονός ότι η κυβέρνηση δεν μετακινήθηκε στο ελάχιστο από την αρχική τοποθέτησή της δημιουργεί εύλογες αντιδράσεις που χαρακτηρίζουν ως εμπαιγμό τη
διαδικασία των διαπραγματεύσεων, αφού και φέτος καθορίστηκαν μονομερώς οι αυξήσεις που θα δοθούν στους δημοσίους υπαλλήλους για το 2001.
 Η ΑΔΕΔΥ προετοιμάζεται για σειρά κινητοποιήσεων κατά τη συζήτηση στη Βουλή του
προϋπολογισμού, ενώ και η ΓΣΕΕ φαίνεται να είναι αποφασισμένη να πολεμήσει το
νομοσχέδιο για τις εργασιακές σχέσεις, αν δεν υπάρξουν ουσιαστικές βελτιώσεις στο περιεχόμενό του. 
