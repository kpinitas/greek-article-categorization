 Αισιόδοξος ότι βρίσκεται σε καλό δρόμο για την καταπολέμηση της νόσου των «τρελών αγελάδων», τόσο στα ζώα όσο και στον άνθρωπο, δηλώνει ο καθηγητής της Φαρμακολογίας του ΑΠΘ Θόδωρος Σκλαβιάδης. 
 Αυτό που αναζητεί είναι η εξακρίβωση του συγκεκριμένου μηχανισμού, που μετατρέπει μια υγιή και καθ' όλα φυσιολογικά πρωτεΐνη σε παθολογική, με αποτέλεσμα την ανάπτυξη της νόσου. Πρωτεΐνη την οποία έχουν τόσο οι άνθρωποι όσο και τα ζώα, όπως αγελάδες, πρόβατα και ποντίκια. Με την οκταμελή ομάδα του
ξεκίνησαν πριν από τρία χρόνια στα εργαστήρια του ΑΠΘ την ανάπτυξη μιας μεθοδολογίας με την παραγωγή μεγάλων ποσοτήτων της φυσιολογικής πρωτεΐνης με τεχνικές ανασυνδυαζόμενου DNA. Σκοπός της ερευνητικής ομάδας ήταν, να χρησιμοποιήσουν τη φυσιολογική πρωτεΐνη ως στόχο, για να βρουν μικρά μόρια τα οποία θα έχουν μεγάλη χημική συγγένεια με το συγκεκριμένο μόριο, το οποίο ευθύνεται για τον μηχανισμό που σκοτώνει τα νευρικά κύτταρα.
 Οπως είπε χθες ο καθηγητής του ΑΠΘ, δεν προχώρησαν ακόμη σε χορήγηση των ουσιών σε ζώα, αλλά μόνο σε πειραματόζωα στο εργαστήριο. Απαντήσεις δεν υπάρχουν ακόμη, αλλά ο ίδιος δηλώνει αισιόδοξος και εκφράζει την πεποίθηση ότι η μεγάλη προσπάθεια που γίνεται θα φέρει τις ανάλογες λύσεις. Σε ολόκληρο τον κόσμο υπάρχουν περίπου 65 εργαστήρια που διεξάγουν έρευνες πάνω στον ίδιο τομέα για τη διαπίστωση της αιτίας που προκαλεί την παθολογία στα κύτταρα των
 Ηδη, όπως είπε, τα τελευταία χρόνια έχουν δοκιμαστεί σε πειραματόζωα πάρα πολλά φαρμακευτκά σκευάσματα, ενώ ήδη άλλες ερευνητικές ομάδες στο εξωτερικό έχουν βρει φαρμακευτικές μεθόδους και σκευάσματα που παρατείνουν τη ζωή στα πειραματόζωα, που έχουν προσβληθεί από τη νόσο Κρόιτσφελντ-Γιάκομπς. Ο ίδιος και η ομάδα του ευελπιστούν να έχουν τη δυνατότητα χορήγησης των σκευασμάτων τους στα επόμενα 5 με 6 χρόνια. 
 Τονίζει ακόμη ότι δεν τίθεται θέμα για το ποια ερευνητική ομάδα ή εργαστήριο είναι μπροστά, αλλά όλοι οι ερευνητές και η δική του ομάδα βαδίζουν ταυτόχρονα
και ότι η Θεσσαλονίκη και το ΑΠΘ θα έχουν μερίδιο στην επιτυχία για τη θεραπεία της νόσου.
 Ο Θόδωρος Σκλαβιάδης επισημαίνει ότι στις ΗΠΑ οι ερευνητές έχουν ισχυρές ενδείξεις ότι η νόσος των «τρελών αγελάδων» μεταδίδεται με το αίμα και ήδη δοκιμάζουν πειραματικά μια νέα τεχνική ανίχνευσης της νόσου στο αίμα.
 Υπογραμμίζει, όμως, και έναν ακόμη μεγάλο φόβο των ερευνητών σε παγκόσμιο επίπεδο. Το ενδεχόμενο η νόσος των «τρελών αγελάδων» να έχει περάσει στα αιγοπρόβατα μέσω κρεαταλεύρων από μολυσμένες αγελάδες. Οπως λέει, όχι μόνο δεν
θα υπάρχει κρέας για τους καταναλωτές, αλλά θα είναι τεράστιες και οι οικονομικές επιπτώσεις.
