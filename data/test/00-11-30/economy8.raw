Τα πρώτα σημάδια κόπωσης παρουσιάζει η αμερικανική οικονομία, γεγονός που αρχίζει να κλονίζει το δολάριο από το βάθρο του.
 Το αμερικανικό ΑΕΠ παρουσίασε αύξηση το τρίτο τρίμηνο 2, 4% από 2, 7% που έδειχναν τα προκαταρκτικά στοιχεία. Ποσοστό που είναι το χαμηλότερο από το τρίτο τρίμηνο του 1996, όταν το ΑΕΠ είχε αυξηθεί κατά 2%. Το δεύτερο τρίμηνο το αμερικανικό ΑΕΠ είχε αυξηθεί κατά 5, 6%.
 Μία ακόμη ένδειξη κάμψης των υψηλών ρυθμών ανάπτυξης ήταν τα στοιχεία του αμερικανικού υπουργείου Εμπορίου, σύμφωνα με τα οποία τα κέρδη μετά φόρους των
αμερικανικών επιχειρήσεων αυξήθηκαν μόλις κατά 0, 6% το τρίτο τρίμηνο, σε σχέση
 Πρόκειται για τη μικρότερη αύξηση από το τελευταίο τρίμηνο του 1998, όταν τα κέρδη των αμερικανικών επιχειρήσεων είχαν μειωθεί κατά 1, 6%, λόγω της στενότητας που αντιμετώπιζαν οι τράπεζες, εξαιτίας της διεθνούς οικονομικής κρίσης που είχαν προκαλέσει οι κρίσεις στην Ασία, τη Ρωσία και τη Λατινική Αμερική.
 Δύο ακόμη μακροοικονομικά στοιχεία, που είχαν ανακοινωθεί προχθές, συνηγορούν υπέρ της σταδιακής μεταστροφής της αμερικανικής οικονομίας προς ηπιότερους ρυθμούς ανάπτυξης.
 Η εμπιστοσύνη των καταναλωτών το Νοέμβριο έπεσε στο χαμηλότερο επίπεδο εδώ και
περισσότερο από ένα χρόνο, ενώ οι παραγγελίες διαρκών αγαθών μειώθηκαν κατά 5%.
 Τα στοιχεία αυτά θεωρούνται μία ακόμη ένδειξη ότι ενδεχομένως να αρχίζει η διαρροή κεφαλαίων από τις ΗΠΑ, καθώς κλείνει ο πενταετής κύκλος ξέφρενης ανόδου του δολαρίου και της Γουόλ Στριτ.
 Η κάμψη, ωστόσο, του αμερικανικού ΑΕΠ δεν είναι κατ' ανάγκη κακή, αφού φαίνεται να δίνει πόντους στο σενάριο περί «ομαλής προσγείωσης» και να αποτρέπει πιθανές νέες αυξήσεις στα επιτόκια της FED.
 Η διφορούμενη ανάγνωση μάλιστα των στοιχείων φάνηκε και από τη χθεσινή αντίδραση της αγοράς. Στην αρχή, επωφελούμενο από τα προχθεσινά και χθεσινά στοιχεία, το ευρώ σκαρφάλωσε αρκετά πάνω από τα 86 σεντς, για να υποχωρήσει ωστόσο αργότερα, λίγο κάτω από το κρίσιμο αυτό ψυχολογικό όριο. Ενισχύθηκε επίσης στα 95, 47 γεν, στο υψηλότερο επίπεδο από τις 5 Οκτωβρίου.
 Μέχρι στιγμής μέσα στην εβδομάδα, το ευρωπαϊκό νόμισμα έχει ενισχυθεί κατά 2, 5%.
 Παρά την κάμψη των ρυθμών ανάπτυξης, που μακροπρόθεσμα σημαίνει λιγότερα κέρδη
για τις αμερικανικές επιχειρήσεις, η Γουόλ Στριτ αντέδρασε θετικά, με τον Ντάου Τζόουνς να παρουσιάζει στο μέσον των συναλλαγών σημαντική άνοδο (0, 73%).
