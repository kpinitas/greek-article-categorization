 Ο πρωθυπουργός Κ. Σημίτης στη Βουλή δεν παύει να διαβεβαιώνει ότι η ελληνική κυβέρνηση ακολουθεί πολιτική αρχών και ευθύνης στη Γιουγκοσλαβία και επιμένει ότι η Ελλάδα πρέπει να είναι παρούσα στην περιοχή και να διαθέτει τη δική της φωνή.
 Ομως την ίδια ίδια στιγμή, ο κυβερνητικός εκπρόσωπος δηλώνει επισήμως ότι «η κυβέρνηση εκπροσωπείται εγκύρως» στο Bελιγράδι από τον κ. Αλεξ Ρόντος, δηλαδή μετακλητό υπάλληλο του υπουργείου Εξωτερικών και προσωπικό σύμβουλο του υπουργού Εξωτερικών, παρά την ύπαρξη και πλήρη λειτουργία της πρεσβείας με τοποθετημένο, ήδη, νέο πρεσβευτή της Eλλάδας στο Bελιγράδι.
 Ο κ. Pέππας δέχθηκε χθες πολλαπλές ερωτήσεις για την αποστολή, τις επαφές και την εξουσιοδότηση που έχει ο κ. Ρόντος, σύμβουλος του κ. Παπανδρέου στο Bελιγράδι, μεταξύ της ελληνικής κυβέρνησης και των πολιτικών δυνάμεων στη Γιουγκοσλαβία.
 Ο κ. Pέππας απάντησε ότι «η εκπροσώπηση της κυβέρνησης γίνεται εγκύρως από τον
κ. Ρόντος... το υπουργείο Εξωτερικών έχει την ευθύνη της ανάληψης σχετικών πρωτοβουλιών, έχει διευθυντή (;) τον κ. Pόντο, ο οποίος έχει αποκτήσει σημαντική εμπειρία, είναι ένας αξιόπιστος συνομιλητής των εκεί πολιτικών δυνάμεων...».
 Υπενθυμίζεται ότι ο κ. Ρόντος στο παρελθόν έχει γίνει αντικείμενο διένεξης όχι
μόνον μεταξύ Αθήνας και Bελιγραδίου, αλλά και στις σχέσεις υπουργείου Εξωτερικών-Mαξίμου.
 Ο κ. Ρόντος, με σχετικό διάβημα του Bελιγραδίου προς την Αθήνα, είχε χαρακτηριστεί ανεπιθύμητο πρόσωπο στη Γιουγκοσλαβία, διότι, κατά τους ισχυρισμούς Μιλόσεβιτς, δρούσε υπέρ των αμερικανικών απόψεων. Επιπροσθέτως ο κ. Ρόντος είχε αναγκαστεί σε παραίτηση (που δεν έγινε δεκτή από τον κ. Παπανδρέου), πέρσι την άνοιξη, όταν με πρωτοβουλία του είχε καλέσει στην Αθήνα
συγκέντρωση σερβικών δυνάμεων υπό τον διεκδικητή του θρόνου της Σερβίας Kαραγιόργεβιτς. Η επιβεβαίωση της σχετικής είδησης είχε δοθεί την ίδια ημέρα από τον Aμερικανό υφυπουργό Εξωτερικών κ. Ντόμπινς, ο οποίος είχε δηλώσει ότι θα συναντούσε τον Kαραγιόργεβιτς ύστερα από προτροπή του κ. Ρόντου στην Ουάσιγκτον.
 Kατά την παραμονή του αυτή την εβδομάδα στο Bελιγράδι, ο κ. Pόντος είχε προχθές και χθες συναντήσεις με τον κ. Κοστούνιτσα, αλλά καμία επαφή με την «άλλη πλευρά του λόφου», δηλαδή με το Σοσιαλιστικό Κόμμα. Το γεγονός αυτό εκ των πραγμάτων οδηγεί στο συμπέρασμα ότι «ο κ. Ρόντος δεν έχει συνεχή επικοινωνία με τις πολιτικές δυνάμεις στη Γιουγκοσλαβία», όπως ανέφερε ο κ Pέππας και επομένως η ελληνική πρωτοβουλία είναι «μονόπατη», δηλαδή δεν καλύπτει την «πολιτική ανοιχτών διαύλων» στην οποία επέμεινε χθες στη Βουλή ο κ. Σημίτης.
