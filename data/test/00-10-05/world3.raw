 Το Συνταγματικό Δικαστήριο της Γιουγκοσλαβίας ακύρωσε χθες το βράδυ μέρος της εκλογικής διαδικασίας της 24ης Σεπτεμβρίου για την ανάδειξη προέδρου στη χώρα,
σύμφωνα με ανακοίνωση του κρατικού πρακτορείου ειδήσεων Τανγιούγκ.
 Στην ανακοίνωση δεν διευκρινίζεται τι μέτρα θα ληφθούν ως συνέπεια της απόφασης, αναφέρεται όμως ότι το πλήρες πόρισμα του δικαστηρίου θα γνωστοποιηθεί σήμερα. Στην ανακοίνωση προστίθεται επίσης ότι τα αποτελέσματα των κοινοβουλευτικών και δημοτικών εκλογών παραμένουν έγκυρα. Οι νομικοί κύκλοι σχολιάζουν ότι ακόμα δεν έχει διασαφηνισθεί αν αυτή η απόφαση θα οδηγήσει σε νέα καταμέτρηση των ψήφων ή σε επανάληψη των εκλογών του πρώτου γύρου. Σύμφωνα πάντως με δηλώσεις τους ηγετικού στελέχους της αντιπολίτευσης Γκόραν Σβιλάνοβιτς, η αντιπολίτευση δεν προτίθεται να συμμετάσχει σε επανάληψη
 Η αντιπολίτευση είχε προσφύγει στο Συνταγματικό Δικαστήριο νωρίς χθες ζητώντας, να αναγνωριστεί η νίκη της από τον πρώτο γύρο των εκλογών. Οι ηγέτες
της αντιπολίτευσης είχαν μάλιστα προσκομίσει στους δικαστές ένα αντίγραφο του ηλεκτρονικού προγράμματος καταμέτρησης των ψήφων, το οποίο είχε περιέλθει στα χέρια της και το οποίο, σύμφωνα με τους ισχυρισμούς της αντιπολίτευσης, είχε χρησιμοποιηθεί για να αλλοιωθεί το εκλογικό αποτέλεσμα υπέρ του Μιλόσεβιτς. Το
Συνταγματικό Δικαστήριο μελέτησε για περισσότερες από τέσσερις ώρες την προσφυγή της Δημοκρατικής Αντιπολίτευσης της Σερβίας (DΟS) που υποστηρίζει ότι
ο υποψήφιός της Βόισλαβ Κοστούνιτσα συγκέντρωσε το 52% των ψήφων. 
«Tελεσίγραφο» Ο Μίλοβαν Ζίβκοβιτς, που συμμετείχε στις εργασίες του Συνταγματικού Δικαστηρίου, δήλωσε πως κατάφερε να επιτευχθεί «συμφωνία ώστε να επαληθευτεί ξανά το σύνολο του εκλογικού υλικού, για να μην υπάρχουν αμφιβολίες» σχετικά με τα αποτελέσματα του πρώτου γύρου των προεδρικών εκλογών. Το Συνταγματικό Δικαστήριο μελέτησε για περισσότερες από τέσσερις ώρες την προσφυγή της Δημοκρατικής Αντιπολίτευσης της Σερβίας (DΟS), που υποστηρίζει ότι ο υποψήφιός της Βόισλαβ Κοστούνιτσα συγκέντρωσε το 52% των ψήφων. Η αντιπολίτευση εξέδωσε χθες ανακοίνωση, την οποία χαρακτήρισε «τελεσίγραφο» και με την οποία ζήτησε από τον Μιλόσεβιτς να αναγνωρίσει τη νίκη του Κοστούνιτσα, ώς τις 16.00 ώρα Ελλάδας σήμερα. Με την εκπνοή του τελεσίγραφου θα αρχίσει η μεγάλη συγκέντρωση που έχει προκηρύξει για σήμερα η αντιπολίτευση, θεωρώντας την ως την τελική για να πέσει ο Μιλόσεβιτς. Ζήτησε ακόμα από τη διεύθυνση της σερβικής Τηλεόρασης να παραιτηθεί και να δώσει τη δυνατότητα «αντικειμενικής ενημέρωσης για τα γεγονότα στη Σερβία». Με την ανακοίνωση ζήτησε ακόμα από όλους τους εργαζόμενους «να εγκαταλείψουν εντελώς τις δουλειές τους, έως ότου το καθεστώς αναγνωρίσει την ήττα του». Ξεκαθάρισε ότι όλα τα μέσα πίεσης που θα εφαρμόσει δεν θα είναι βίαια. (Ασοσιέιτεντ, Γαλλικό, ΑΠΕ) 
