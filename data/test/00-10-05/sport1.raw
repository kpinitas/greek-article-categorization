 Για τα περισσότερα (αν όχι όλα) στελέχη της κυβέρνησης, η Γιάννα Aγγελοπούλου αποτελεί πλέον κόκκινο πανί. Eιδικότερα, ο υφυπουργός Aθλητισμού, Γ. Φλωρίδης, μετά την εμπειρία του Σίδνεϊ, φέρεται αποφασισμένος να εισηγηθεί την άμεση απομάκρυνσή της και την ανάληψη της προεδρίας και την ανάληψη της προεδρίας του «Aθήνα 2004» από στέλεχος κυβερνητικό.
 Aπό τη δική της πλευρά, η Γιάννα Aγγελοπούλου μοιάζει να είναι έτοιμη για την πλήρη επικράτηση, ή την ηρωική έξοδό της, από την υπόθεση των Ολυμπιακών Aγώνων του 2004.
 Aυτό που θέλει τώρα, είναι να αναβαθμιστεί σε υπουργό των Ολυμπιακών Aγώνων και ο πρωθυπουργός να τη διαβεβαιώσει για την πλήρη υπακοή των κυβερνητικών στελεχών.
 Mέσα σε αυτό το κλίμα θα γίνει σήμερα στις 7 μ.μ. η συνάντηση του πρωθυπουργού Kώστα Σημίτη με την πρόεδρο του «Aθήνα 2004» Γιάννα Aγγελοπούλου. Tο αποτέλεσμα ουδείς δύναται να τα προβλέψει.
 H Γιάννα Αγγελοπούλου θα αναφέρει στον Κώστα Σημίτη όλα όσα την ενόχλησαν στο διάστημα της παραμονής της στο Σίδνεϊ. Κυρίως, την απουσία του αρμόδιου υπουργού Πολιτισμού, Θ. Πάγκαλου και το κόστος που είχε στην κυβερνητική εκπροσώπηση της χώρας. Η πρόεδρος θεωρεί την κίνηση Πάγκαλου ως «χτύπημα κάτω από τη ζώνη» και θα δηλώσει στον πρωθυπουργό, πως κάτω από τέτοιες συνθήκες, δεν είναι διατεθειμένη να παραμείνει στην προεδρία της Οργανωτικής Επιτροπής. Οπως είναι ευνόητο, η Γ. Αγγελοπούλου θα ζητήσει από τον Κ. Σημίτη εγγυήσεις, δεσμεύσεις, ότι στο μέλλον δεν θα επαναληφθούν ανάλογα κρούσματα, που έχουν ως αποτέλεσμα να εμφανίζεται η χώρα διχασμένη στα μάτια της ΔΟΕ. Η λύση της δημιουργίας υπουργείου Ολυμπιακών Αγώνων, με υπουργό την ίδια, παραμένει μια σταθερή επιθυμία της, η οποία θα τεθεί ξανά προς συζήτηση.
 Στο τραπέζι της συζήτησης θα τεθεί επίσης από τον πρωθυπουργό το ζήτημα της χλιδάτης εικόνας που «περνά» προς τα έξω η Γιάννα Αγγελοπούλου, με αφορμή τα δημοσιεύματα για τις δαπάνες της αποστολής στους Ολυμπιακούς Αγώνες και για τις αμοιβές των συνεργατών της. Σε αυτή την υπόθεση, η στάση της προέδρου δεν μπορεί να προβλεφθεί. Αν συμφωνήσει, θα είναι σαν να «αδειάζει» εκείνους που επέβαλε, δηλαδή τον Π. Συναδινό, τον Μ. Σίμιτσεκ (κυρίως), τον Κ. Λιάσκα και τον Σ. Καπράλο, αν και ο τελευταίος δεν έχει δώσει δικαιώματα. Αν διαφωνήσει και υποστηρίξει πως οι τέσσερις συνεργάτες της πρέπει να αμείβονται με τέτοια ποσά, για ν' αποφευχθούν σχόλια ή υπονοούμενα περί εμπλοκής τους σε άλλες δραστηριότητες, τότε αναπόφευκτα η συζήτηση θα καταλήξει σε αδιέξοδο.
 Την απομάκρυνση της Γιάννας Αγγελοπούλου και την ανάληψη της προεδρίας της Οργανωτικής Επιτροπής από στέλεχος της κυβέρνησης (κατά τα πρότυπα του Σίδνεϊ) αναμένεται να εισηγηθεί στον Κώστα Σημίτη ο Γιώργος Φλωρίδης. Σύμφωνα με διασταυρωμένες πληροφορίες, ο υφυπουργός Αθλητισμού θα αναπτύξει στον πρωθυπουργό όσα διαδραματίσθηκαν στο Σίδνεϊ και, κυρίως, πώς οδηγήθηκε η κυβέρνηση της Aυστραλίας ν' αναλάβει εξ ολοκλήρου την οργάνωση του εγχειρήματος, με αποτέλεσμα να φτάσει σε μια άκρως επιτυχημένη διοργάνωση και να εξασφαλίσει μια νέα εκλογική νίκη! 
 Η πρόταση Φλωρίδη προβλέπει την απορρόφηση της Οργανωτικής από τη διυπουργική επιτροπή και την τοποθέτηση ενός νυν υπουργού στη θέση του επικεφαλής της διοργάνωσης, όπως ακριβώς ήταν ο Μάικλ Νάιτ, στην Αυστραλία. Οι διοργανωτές των Ολυμπιακών Αγώνων του Σίδνεϊ ουσιαστικά εξαναγκάστηκαν να τοποθετήσουν ένα κυβερνητικό στέλεχος σ' αυτή τη θέση. Κι αυτό, γιατί αντιμετώπισαν τα ίδια προβλήματα με το «Αθήνα 2004». Δηλαδή, διαδοχικές παραιτήσεις των προέδρων, που έφεραν τη ΔΟΕ στο σημείο να τους προειδοποιήσει μέχρι και με αφαίρεση της διοργάνωσης εξαιτίας των καθυστερήσεων.
 Ο Νάιτ εκμυστηρεύθηκε στον Φλωρίδη πως ο Χουάν Αντόνιο Σάμαρανκ του ζήτησε δύο φορές να αναλάβει την προεδρία της επιτροπής. Ομως, στην Αυστραλία η κυβέρνηση φοβόταν ότι σε μια τέτοια περίπτωση θα ξεσπούσε πολιτική θύελλα. Κάτι που τελικά δεν αποφεύχθηκε, αφού μπροστά στον κίνδυνο διασυρμού, υποχρεώθηκαν να συγκροτήσουν υπουργείο Ολυμπιακών Αγώνων, με υπουργό τον Μάικλ Νάιτ, ο οποίος σήμερα δρέπει τις δάφνες της επιτυχίας της διοργάνωσης των Αγώνων.
 «Αν είναι να αποτύχει η κυβέρνηση, ας αποτύχει από δικά μας λάθη. Κι όχι από λάθη τρίτων». Σε αυτό το συμπέρασμα φαίνεται να έχει καταλήξει ο κ. Φλωρίδης μετά την ενημέρωσή του από τον Nάιτ και μετά τα όσα είδε από πλευράς «Aθήνα 2004» στην Aυστραλία.
 Μοναδικό εμπόδιο (πέρα από την προσωπική άποψη και θέληση του Κώστα Σημίτη) σε μια τέτοια περίπτωση, ενδέχεται να είναι η ΔΟΕ. Ωστόσο, η ελληνική κυβέρνηση γνωρίζει άριστα ότι ο υπέρμαχος της επιλογής Αγγελοπούλου, είναι μόνον ο Χουάν Αντόνιο Σάμαρανκ, που αποχωρεί στους επόμενους μήνες, με αποτέλεσμα η σημερινή πρόεδρος να χάνει το πιο ισχυρό στήριγμά της...
 Ενδεικτική των διαθέσεων του Γ. Φλωρίδη απέναντι στη Γιάννα Αγγελοπούλου είναι η χθεσινή δήλωσή του στο ραδιόφωνο του «Planet», ως προς την απουσία της από την υποδοχή των ολυμπιονικών: «Πέρα από τον κάθε ένα, η τιμή στα παιδιά αυτά έρχεται από την πηγή της Δημοκρατίας μας, που είναι ο ελληνικός λαός και είναι πάρα πολύ μεγάλη. Το μόνο σχόλιο που μπορώ να κάνω, είναι ότι τα παιδιά δεν έχουν ανάγκη από τιμές προσώπων. Ο ελληνικός λαός τους αγαπά, κι αυτό έχει μεγαλύτερη αξία, γι' αυτούς...», είπε ο Γ. Φλωρίδης.
