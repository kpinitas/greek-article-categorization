Στα ύψη εκτοξεύθηκαν οι άμεσες διεθνείς επενδύσεις πέρσι λόγω της έκρηξης των διασυνοριακών συγχωνεύσεων και εξαγορών, δραστηριότητα στην οποία οι ευρωπαϊκές επιχειρήσεις κυριάρχησαν.
 Οπως αναφέρει στην ετήσια έκθεσή της για την παγκόσμια επενδυτική δραστηριότητα
η Διάσκεψη για το Εμπόριο και την Ανάπτυξη (UNCTAD), ο όγκος των ξένων άμεσων επενδύσεων προσέγγισε πέρσι σε ολόκληρο τον κόσμο τα 865 δισ. δολάρια σημειώνοντας άνοδο 28% σε σχέση με το 1998 ενώ φέτος αναμένεται να ξεπεράσει το ποσό-ρεκόρ του 1 τρισ. δολαρίων.
 Βασική αιτία γι' αυτή την άνοδο ήταν οι διασυνοριακές συγχωνεύσεις και εξαγορές εταιρειών - συμπεριλαμβανομένων και των εξαγορών ιδιωτικοποιημένων πρώην κρατικών εταιρειών από ξένους επενδυτές.
 Το κύμα των διασυνοριακών αγοραπωλησιών εταιρειών τα τελευταία τρία χρόνια δεν
έχει προηγούμενο, γεγονός που επιβεβαιώνει ότι αναδύεται πλέον μια νέα παγκόσμια αγορά, η αγορά εξαγοράς επιχειρήσεων. Πρώτες στον πίνακα των αγοραστριών εταιρειών ήταν οι επιχειρήσεις των ΗΠΑ, της Ολλανδίας, της Σιγκαπούρης και της Βρετανίας, καθώς το 50% της συνολικής αξίας των διασυνοριακών εξαγορών και συγχωνεύσεων επιχειρήσεων που πραγματοποιήθηκαν πέρσι αφορά επιχειρήσεις από αυτές τις χώρες.
 Σύμφωνα με την UNCTAD, o συνολικός αριθμός των πολυεθνικών επιχειρήσεων ανέρχεται πλέον στις 63.000 με 700.000 θυγατρικές, καλύπτοντας όλες σχεδόν τις
χώρες του πλανήτη και όλο το φάσμα της οικονομικής δραστηριότητας. Η εξέλιξη αυτή επιβεβαιώνει την τρομακτική δύναμη που διαθέτουν οι πολυεθνικές επιχειρήσεις στον έλεγχο της σημερινής παγκόσμιας οικονομίας.
 Οι βιομηχανικές χώρες συνεχίζουν να διατηρούν τη μερίδα του λέοντος έναντι των
αναπτυσσομένων στο σύνολο της αξίας των άμεσων διεθνών επενδύσεων, ενώ κορυφαίος επενδυτής του πλανήτη είναι η Βρετανία, η οποία επένδυσε στο εξωτερικό πέρσι 199 δισ. δολάρια. Η Ευρωπαϊκή Ενωση από την πλευρά της με εκροές άμεσης επένδυσης 510 δισ. δολαρίων -20% περισσότερες από το 1998- είναι
η μεγαλύτερη πηγή επενδύσεων στην παγκόσμια οικονομία. Συγκεκριμένα, οι ευρωπαϊκές επιχειρήσεις επένδυσαν περί τα 510 δισ. δολάρια στο εξωτερικό, τα 2/3 των εκροών άμεσης διεθνούς επένδυσης που υλοποιήθηκαν παγκοσμίως.
 Αντίθετα, οι εκροές άμεσης επένδυσης από τις ΗΠΑ προς το εξωτερικό σημείωσαν άνοδο μόλις 3% σε 151 δισ. δολάρια. Ωστόσο, οι ΗΠΑ ήταν πέρσι ο μεγαλύτερος αποδέκτης άμεσων επενδύσεων στον κόσμο απορροφώντας 276 δισ. δολάρια, περίπου το 1/3 του συνόλου των παγκόσμιων εισροών και έναντι μόλις 186, 3 δισ. δολαρίων
 Στην Ασία, οι εισροές ξένων διεθνών επενδύσεων αυξήθηκαν πέρσι κατά 9% σε 106 δισ. δολάρια, ένδειξη ότι η περιοχή έχει ανακάμψει πια από την κρίση του 1997.
Τα ξένα άμεσα επενδυτικά κεφάλαια κατευθύνθηκαν κυρίως στη Ν. Κορέα, τη Σιγκαπούρη, το Χονγκ Κονγκ και την Ταϊβάν.
 Στη Λατινική Αμερική, η εισροές ξένων άμεσων επενδυτικών κεφαλαίων ανήλθαν σε 90, 5 δισ. δολάρια, με τη Βραζιλία να απορροφά το 1/3 αυτών.
 Οσον αφορά την Αν. Ευρώπη οι εισροές της άμεσης διεθνούς επένδυσης προσέγγισαν
τα 22, 92 δισ. δολάρια, με την Τσεχία και την Πολωνία να απορροφούν το 55% αυτών.
