 Οκτώβριος μάς έφτασε με...θεατρικό βήμα ταχύ και επτά πρεμιέρες ακολουθούν, δυο σήμερα, τέσσερις αύριο και μία το Σάββατο. Ειδικότερα: 
 - Στο Θέατρο του Νέου Κόσμου φιλοξενείται από σήμερα η παράσταση «Δεν πιστεύω στα μάτια σου», βασισμένη σε μια ιδέα του Εμμανουήλ Κουτσουρέλη. Πρόκειτα για τέσσερα μονόπρακτα πάνω στη δυσκολία και τη μαγεία των ανθρώπινων σχέσεων («Ο αγώνας» και το «Δεν πιστεύω στα μάτια σου» του Αλέξανδρου Ψυχούλη, «Το τσάι» του Γιώργου Γυπαράκη, «Παρακινδυνευμένη εξομολόγηση» των Κώστα Μπεβεράτου-Αλέξανδρου Ψιχούλη) που έχουν κοινό κρίκο ανάμεσα τους έναν ρεαλιστικό αγώνα... Kick boxing. Η κίνηση είναι της ομάδας Sine Qua Non και η εικαστική δράση της ομάδας «Ραντάρ». Η μουσική είναι του Γιώργου Κουμεντάκη, τα κοστούμια των Deux Hommes, τα σκηνικά του Γιώργου Τζιλιάνου. Παίζουν οι Ιερώνυμος Καλετσάνος, Γιάννης Κατσιμίχας, Χάρης Μιχαλογιαννάκης, Κική Μπάκα, Βαγγελιώ Pάντου, Γιώργος Συμεωνίδης, Γιάννης Χατζηγιάννης. 
 - Ανθρωποι που φοβούνται να επικοινωνήσουν μεταξύ τους και χάνονται σε...αντίθετες διαδρομές. Πρόκειται για την παράσταση «Αντίθετες διαδρομές», που παρουσιάζει η Ομάδα Σύγχρονου Χορού του Χάρη Μανταφούνη από σήμερα έως 22 Οκτωβρίου στο Θέατρο «Χώρρα». Η χορογραφία είναι του Χάρη Μανταφούνη. Χορεύουν
οι Θανάσης Γιαννόπουλος, Γιάννης Αλεξίου, Ράνια Γλυνίτσα, Μπέτυ Δραμισιώτη, Φώτης Νικολάου, Λία Χαράκη, Μαρία Χριστοφή.
 - Τρεις αδελφές συναντιούνται την παραμονή της κηδείας της μητέρας τους σ' ένα
απομονωμένο παραθαλάσσιο σπίτι στη βορειοδυτική Αγγλία. Οι σχέσεις μεταξύ τους, οι άντρες της ζωής τους και κυρίως ο καταλυτικός ρόλος της μητέρας τους καταγράφονται με μια ευαίσθητη και χιουμοριστική ματιά. Πρόκειται για το έργο της Βρετανίδας Σίλα Στίβενσον «Η μνήμη του νερού», που ανεβαίνει αύριο στο θέατρο «Αθηνά» σε σκηνοθεσία Νικαίτης Κοντούρη. Πρωταγωνιστούν οι Καρυοφυλλιά Καραμπέτη, Σοφία Σεϊρλή, Στάθης Kακαβάς, Μπέσσυ Μάλφα, Ιφιγένεια Αστεριάδη, Πέρης Μιχαηλίδης. Το έργο έχει βασιστεί στη μελέτη μιας ερευνητικής ομάδας γιατρών ομοιοπαθητικής, που συνδέουν τη μνήμη του νερού (τις ευεργετικές ιδιότητές του) με τη μνήμη του ανθρώπινου νου και σώματος. Η μετάφραση είναι της Μαριλένας Παναγιωτοπούλου, τα σκηνικά-κοστούμια του Γιώργου Πάτσα, η μουσική της Ελένης Λομβάρδου, η κίνηση της Βάσως Μπαρμπούση, οι φωτισμοί του Φίλιππου Κουτσαφτή.
 - Μ' ένα έργο που το παρουσίασαν παλαιότερα για τρία χρόνια κλείνοντας έναν κύκλο 1.000 παραστάσεων, το «Δεν πληρώνω... δεν πληρώνω» του Ντάριο Φο (βραβείο Νόμπελ το '97), ο Στέφανος Ληναίος και η Ελλη Φωτίου ξεκινούν αύριο στο «Αλφα» γιορτάζοντας παράλληλα τα 30 χρόνια της θεατρικής διαδρομής τους. Μια σάτιρα του καταναλωτισμού και των εξουσιαστικών δομών, που παρουσιάζεται σε σύγχρονη απόδοση και σκηνοθεσία Στέφανου Ληναίου (βασισμένη στην πρώτη μετάφραση της Αννας Βαρβαρέσου), σκηνικά Νίκου Σαριδάκη, μουσικές γέφυρες Βασίλη Δημητρίου. Παίζουν επίσης οι Μάρκος Λεζές, Στέφανος Ιατρίδης, Μαργαρίτα
 - Παίχτηκε για λίγες μέρες στο τέλος της περασμένης περιόδου (Μάιο) και από αύριο επαναλαμβάνεται στο θέατρο «Μεταξουργείο». Είναι η «Αγγέλα Παπάζογλου» του Γιώργη Παπάζογλου με την Αννα Βαγενά στον ομώνυμο ρόλο. Πρόκειται για τη συναρπαστική αφήγηση αυτής της Σμυρνιάς τραγουδίστριας (γυναίκας του ρεμπέτη συνθέτη Βαγγέλη Παπάζογλου) που ξεκινάει από την απελευθερωμένη Σμύρνη και την
καθημερινή ζωή της για να περάσει στη Μικρασιατική Καταστροφή, στον ξεριζωμό, στα δύσκολα χρόνια της προσφυγιάς στον Πειραιά φτάνοντας στην Κατοχή, στο μπλόκο της Κοκκινιάς και στον Εμφύλιο. Λόγος άμεσος και συγκινητικός που διανθίζεται από χαρακτηριστικά ρεμπέτικα τραγούδια σε αυθεντικές ηχογραφήσεις και επανεκτελέσεις. Η επιλογή του υλικού από τις διηγήσεις και η θεατρική διασκευή έγινε από τον Λάμπρο Λιάβα, που έχει και τη μουσική επιμέλεια. Τα σκηνικά-κοστούμια είναι του Μάριου Σπηλιόπουλου, οι φωτισμοί του Δημήτρη Δαμαλά. Στον ρόλο της αναγνώστριας η Γιασεμή Κηλαηδόνη.
 - Επαναλαμβάνονται από αύριο και για ενάμιση μήνα οι παραστάσεις της Ομάδας Θέαμα στον «Τεχνοχώρο» με το έργο του Μπερνάρ Κολτές «Ρομπέρτο Τσούκο» σε σκηνοθεσία Γιάννη Κακλέα με τον Γιάννη Μαυριτσάκη στον ομώνυμο ρόλο. Πρόκειται
για την ιστορία ενός νεαρού «δολοφόνου χωρίς αιτία» με ψυχοπαθολογικά προβλήματα, που καταζητείται για σωρεία εγκλημάτων. Ενα έργο για τη βία, τον έρωτα και τον θάνατο, που παρουσιάζεται σε μετάφραση Δημήτρη Δημητριάδη, σκηνικά Γιώργου Γαβαλά, κοστούμια Χριστίνας Κωστέα, μουσική επιμέλεια Ιάκωβου Δρόσου. Παίζουν επίσης οι Αννα Μακράκη, Λεωνίδας Κακούρης, Τζωρτζίνα Κακουδάκη, Κατερίνα Λυπηρίδου, Φρόσω Λύτρα, Σταύρος Μαυρίδης, Αννα Μονογιού, Στέλιος Πέτσος, Γιάννης Στεφόπουλος.
 - Από τα σπουδαιότερα έργα του αιώνα μας, η τραγικωμωδία του Σάμουελ Μπέκετ «Περιμένοντας τον Γκοντό» επαναλαμβάνεται από το Σάββατο στο θέατρο «Πολύτεχνο» σε σκηνοθεσία Βασίλη Νικολαΐδη με τον Δημήτρη Πιατά (Εστραγκόν) και Κωνσταντίνο Τζούμα (Βλαντιμίρ). Τα σκηνικά-κοστούμια είναι της Αφροδίτης Κουτσουδάκη, η κίνηση της Εφης Καρακώστα. Παίζουν επίσης οι Μπάμπης Σαρηγιαννίδης, Γιάννης Κοτσαρίνης, Σπύρος Μαρκόπουλος... Παράλληλα, θα λειτουργεί στο φουαγιέ έκθεση φωτογραφίας του Χρήστου Λιάτση με τίτλο «Περιμένοντας τον Γκοντό σε... ασπρόμαυρο». 
 - Ξεκίνησε προχθτές τις παραστάσεις του το Παιδικό Στέκι του Εθνικού Θεάτρου με την περσινή του επιτυχία «Ο τσάρος με τη μακριά γενειάδα» σε κείμενα και σκηνοθεσία Κάρμεν Ρουγγέρη.
