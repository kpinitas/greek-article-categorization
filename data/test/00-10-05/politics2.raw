 Αυτή τη φορά ο πρωθυπουργός συνόδευσε τη διαβεβαίωση ότι «θα χυθεί άπλετο φως» με την ανακοίνωση μέτρων, που αποσκοπούν στη δικαστική τιμωρία των ενόχων «σε λογικό χρόνο».
 Ταυτόχρονα, εξαπέλυσε επίθεση εναντίον της Ν.Δ. κατηγορώντας την για «σκόπιμη και συστηματική ποινικοποίηση της δημόσιας ζωής», με στόχο να εξουδετερώσει το κυβερνητικό έργο.
 Ολα αυτά στη χθεσινή συνεδρίαση της Κοινοβουλευτικής Ομάδας του ΠΑΣΟΚ, η οποία έγινε σε βαρύ κλίμα, λόγω του πολύνεκρου ναυαγίου της Πάρου. Αρκετοί βουλευτές άσκησαν έντονη κριτική σε τομείς της κυβερνητικής πολιτικής και εξέπεμψαν «σήμα κινδύνου» επιρρίπτοντας την ευθύνη σε υπουργούς. Αλλοι υπερασπίστηκαν αυτήν την πολιτική και ζήτησαν μεγαλύτερη προσοχή στις σχέσεις με τα οικονομικά συμφέροντα και ιδιαίτερα με τα μέσα ενημέρωσης. Και όλοι φάνηκαν να εναποθέτουν τις ελπίδες τους για αλλαγή του κλίματος στον ίδιο τον Κ. Σημίτη.
 Η χθεσινή ομιλία του πρωθυπουργού στην Κ.Ο. ήταν η πρώτη φάση μιας σχεδιασμένης «αντεπίθεσης», με στόχο να ανατραπεί το δυσμενές κλίμα και να βγει η κυβέρνηση από τη δύσκολη θέση. Η δεύτερη φάση ήταν χθες το βράδυ στη Βουλή και θα ακολουθήσουν τα μέτρα που θα ανακοινωθούν σήμερα από το υπουργικό συμβούλιο και η μεθαυριανή ομιλία του κ. Σημίτη στη συνεδρίαση της Κεντρικής Επιτροπής του ΠΑΣΟΚ. Μάλιστα, δεν αποκλείεται τις επόμενες μέρες να αναλάβουν την απόκρουση των επιθέσεων κατά της κυβέρνησης τα κορυφαία κυβερνητικά και κομματικά στελέχη, τα οποία κατηγορήθηκαν από βουλευτές ότι απουσίαζαν αυτές τις μέρες.
 Η ομιλία του πρωθυπουργού προς τους βουλευτές κινήθηκε σε τέσσερα επίπεδα: 
 Προανήγγειλε την τροποποίηση του Κώδικα Ποινικής Δικονομίας, ώστε σε εγκλήματα που «προκαλούν διατάραξη της κοινωνικής και οικονομικής ζωής», όπως το ναυάγιο, να μπορεί ο υπουργός Δικαιοσύνης να ζητήσει από τον εισαγγελέα του Αρείου Πάγου να παρεμβαίνει, ώστε να μην καθυστερεί η ανάκριση και η διεξαγωγή της δίκης, δηλαδή να έχουμε καταλογισμό ευθυνών «σε λογικό χρόνο», όπως είπε.
 Στο σημείο αυτό έκανε αναφορά σε υποθέσεις των οποίων καθυστερεί η δικαστική διερεύνηση (Φάλκον, «Ρικομέξ», γέφυρα Παλλήνης κ.ά.), για να εξηγήσει αυτή την αλλαγή στις δικονομικές διαδικασίες που επιδιώκει. Και απέκρουσε τη σωρεία των κατηγοριών που απευθύνθηκαν στην κυβέρνηση για την κατάσταση της ακτοπλοιΐας, φέρνοντας ένα παράδειγμα: Από το 1996 ώς το 2000 -είπε- δρομολογήθηκαν 76 νέα πλοία κάτω των 10 ετών. Στην προηγούμενη περίοδο είχαν δρομολογηθεί μόνο οχτώ τέτοια πλοία.
 Επιτέθηκε στη Ν.Δ., διότι «προσπαθεί να μεταθέσει την πολιτική αντιπαράθεση από το πολιτικό πεδίο, με προσπάθεια εμπλοκής της Δικαιοσύνης». Είναι προφανές ότι αναφερόταν στην πρόταση της Ν.Δ. να συσταθεί προανακριτική επιτροπή για να διερευνήσει τις ευθύνες του Θ. Πάγκαλου, που καταγράφονται στο «πόρισμα» του εισαγγελέα Ντογιάκου στις υποθέσεις Λαμπράκη-Ψυχάρη. Ο πρωθυπουργός είπε ότι οι κυβερνητικές ενέργειες «πρέπει να ελέγχονται και δικαστικά, όταν αυτό επιβάλλεται», αλλά πρόσθεσε ότι η Ν.Δ. επιδιώκει το δικαστικό έλεγχο του συνόλου της κυβερνητικής πολιτικής. Μάλιστα υπενθύμισε ότι όταν η κυβέρνηση αποφάσισε την αναπροσαρμογή της ισοτιμίας της δραχμής για να ενταχθεί η χώρα στην ΟΝΕ, «η Ν.Δ. μιλούσε για σκάνδαλα και παρανομίες και επιδίωξε την εμπλοκή της Δικαιοσύνης για να δυσφημήσει την πολιτική της ένταξης στην ΟΝΕ. Μάταια. Σήμερα -πρόσθεσε- έχει την ίδια επιδίωξη. Να μη λειτουργήσει το κράτος, αλλά δεν θα το επιτρέψουμε». Και στο σημείο αυτό υποστήριξε ότι η πρόταση για προανακριτική επιτροπή για το ναυάγιο, τη στιγμή που εξελίσσεται η δικαστική διαδικασία, «ένα μόνο σκοπό εξυπηρετεί, τον επηρεασμό της δικαστικής εξουσίας με παιχνίδια εντυπώσεων και την εξυπηρέτηση κομματικών σκοπιμοτήτων».
 Αναφέρθηκε σε «μέτρα διαφάνειας» στις σχέσεις πολιτικής και οικονομικής εξουσίας, με ειδική αναφορά στο νέο ρόλο του Εθνικού Συμβουλίου Ραδιοτηλεόρασης, οι αποφάσεις του οποίου -όπως είπε- «θα είναι αμέσως εκτελεστές χωρίς να απαιτείται προηγουμένως έλεγχος νοιμιμότητας από την κυβέρνηση». Και προανήγγειλε αλλαγές στη χρηματοδότηση και τα οικονομικά των κομμάτων, των υποψήφιων βουλευτών, νομαρχών και δημαρχων». Μέχρι το τέλος του χρόνου το υπουργείο Εσωτερικών θα δώσει προτάσεις στα κόμματα και θα τα καλέσει σε διάλογο.
 Ανέπτυξε την κυβερνητική πολιτική σε σημαντικούς τομείς (3ο Κοινοτικό Πλαίσιο Στήριξης, ανεργία, συνταγματική αναθεώρηση, Κυπριακό, σχέσεις με Τουρκία) σε μια εμφανή προσπάθεια να πείσει ότι η κυβέρνηση, παρά τις δυσκολίες της συγκυρίας, ασχολείται με τα μεγάλα θέματα και κάλεσε τους βουλευτές του κόμματος να συμβάλουν στην επιτυχία αυτής της πολιτικής.
 Ειδική αναφορά έκανε στις προτάσεις για την αντιμετώπιση της ανεργίας. «Προτείνουμε -είπε- το προαιρετικό 38ωρο χωρίς μείωση αποδοχών. Δίνουμε στις επιχειρήσεις τη δυνατότητα να αξιοποιήσουν ένα νέο εξαιρετικά ευέλικτο πλαίσιο λειτουργίας. Καταργούμε το διευθυντικό δικαίωμα, που στην πράξη το 40ωρο το μεταβάλλει σε 48άωρο και αυξάνουμε το κόστος της υπερωρίας». Και τόνισε ότι η κυβέρνηση θα αξιοποιήσει μεν κάθε εποικοδομητική πρόταση, αλλά κατέστησε σαφές ότι θα προωθήσει την πολιτική της και χωρίς συναίνεση, δηλαδή κόντρα «στη λογική της ισορροπίας και της αδράνειας».
