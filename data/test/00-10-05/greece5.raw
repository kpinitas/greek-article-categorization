 Είναι φυσικό η αγανακτισμένη κοινή γνώμη και πρωτίστως οι συγγενείς των 80 νεκρών του ναυαγίου να ζητούν απόδοση δικαίου άμεσα και προς πάσα κατεύθυνση. Το αιτούμενο όμως σε μια τέτοια υπόθεση, όπου συμφέροντα ιδιωτών και πολιτικών
διαπλέκονται στενά, είναι να εξασφαλιστούν οι εγγυήσεις της δίκαιης δίκης, όπως επιτάσσει το κράτος δικαίου. Και αν αναγκαίο στοιχείο της δίκαιης δίκης είναι η εντός εύλογου χρόνου εκδίκαση μιας υπόθεσης, άλλο τόσο αναγκαία είναι η αξιολόγηση των αποδείξεων με ψυχραιμία και νηφαλιότητα από τους δικαστές και
όχι από τους αυτόκλητους «εισαγγελείς» των τηλεοπτικών «παράθυρων». 
 Οι εξαγγελίες για άμεση και γρήγορη απόδοση ευθυνών, που διατυπώνονται κατά κόρον τις τελευταίες ημέρες από κυβερνητικούς παράγοντες, υπηρετούν άραγε τη Δικαιοσύνη ή απλώς στοχεύουν στην εκτόνωση της δικαιολογημένης οργής; 
 «Οι φωνές για άμεση κάθαρση παραμπέμπουν σε εποχές τυφλής εκδίκησης και ανταποδοτικού μίσους», απαντά ο καθηγητής του Ποινικού Δικαίου Ι. Μανωλεδάκης.
 «Η ουσιαστική απονομή της Δικαιοσύνης χρειάζεται ταχύτητα αλλά και εγγυήσεις δίκαιης δίκης, η τήρηση των οποίων απαιτεί κάποιο χρόνο», επισημαίνει και ο καθηγητής Ποινικού Δικαίου Ν. Παρασκευόπουλος.
 Ο Eφέτης Ευτ. Παλαιοκαστρίτης εκτιμά ότι δεν ικανοποιείται το αίτημα για γρήγορη τιμωρία των ενόχων «όταν κάποιοι, για να αποσείσουν τις ευθύνες που τους αποδίδονται, υπόσχονται ότι όλα τα προβλήματα θα τα λύσει η Δικαιοσύνη». 
 Και οι τρεις καταδικάζουν το φαινόμενο των «τηλεοπτικών δικαστών». 
 Μια τραγωδία, όπως αυτή του πρόσφατου ναυαγίου με τους 80 νεκρούς, είναι φυσικό να συγκλονίζει την κοινή γνώμη. Και είναι ανθρώπινο, όσο οι εντυπώσεις είναι ακόμη νωπές, να αναζητείται η δικαστική κάθαρση της υπόθεσης και η άμεση
τιμωρία των ενόχων, όπως συμβαίνει στις αρχαίες τραγωδίες. Με τη διαφορά ωστόσο ότι το ναυάγιο δεν αποτελεί εδώ θεατρική υπόθεση αλλά σκληρή πραγματικότητα και η κάθαρση που αναμένεται δεν είναι έργο ενός τραγωδού συγγραφέα αλλά μιας κρατικής εξουσίας: της δικαστικής.
 Σε πρωτόγονες κοινωνίες η εκδίκηση για την υπαίτια -από δόλο ή αμέλεια- ή ακόμη και για τη μη υπαίτια πρόκληση θανάτου ήταν άμεση. Και αν δεν εντοπιζόταν ο ένοχος, θα βρισκόταν οπωσδήποτε κάποιος για να φορτωθεί το κακό και να αποτελέσει το εξιλαστήριο θύμα. Σε ένα κράτος δικαίου όμως, όπου υπάρχουν νόμοι και θεσμοί και θεσπισμένα όργανα για την απονομή Δικαιοσύνης, η
αναμενόμενη δικαστική κάθαρση ούτε άμεση μπορεί να είναι ούτε επιτρέπεται να βασίζεται σε εξιλαστήρια θύματα, όπως στις πρωτόγονες κοινωνίες. Οι φωνές λοιπόν για άμεση κάθαρση από όπου κι αν προέρχονται -κι όταν ακόμη είναι γνήσιες- δεν υπηρετούν την υπόθεση της, δικαιοσύνης, αλλά παραπέμπουν σε άλλες
εποχές της τυφλής εκδίκησης και του ανταποδοτικού μίσους.
 Το ζητούμενο σε μια δικαιοκρατούμενη πολιτεία δεν είναι το άμεσο ξεκαθάρισμα της υπόθεσης, αλλά η απονομή δικαιοσύνης με δίκαιη δίκη και η απόδοση στον καθένα της ευθύνης που του αναλογεί, με βάση ακριβώς το τι πράγματι έκανε ή παρέλειψε να κάνει. Αλλά η δίκαιη δίκη και η ακριβής και ορθή απόδοση στον καθένα της ευθύνης που του αναλογεί είναι πολύ σοβαρή και δύσκολη υπόθεση και απαιτεί βέβαια χρόνο και κόπο. Και οπωσδήποτε αποτελεί έργο ανεξάρτητων λειτουργών του κράτους -των δικαστών, σύμφωνα με το Σύνταγμά μας- και όχι έργο
των τηλεοπτικών καναλιών με τους αυτόκλητους ερασιτέχνες δικαστές, που συχνά εξαρτούν οικονομικά συμφέροντα από την έκβαση της δίκης και προσπαθούν ανεπίτρεπτα να επηρεάσουν την κοινή γνώμη παρακάμπτοντας το Σύνταγμα και τους νόμους του κράτους. 
 Παρασυρμένος από μια μακραίωνη ιστορική πορεία και τα πολιτιστικά κεκτημένα φτάνει κανείς να θεωρεί αυτονόητες τις βασικές αρχές της ποινικής δικαιοσύνης:
Οτι η ποινική καταστολή εξυπηρετεί την προστασία της κοινωνίας από το έγκλημα,
αλλά παράλληλα την προστασία του κατηγορουμένου από καταχρήσεις της ίδιας της ποινικής εξουσίας. Οτι η ουσιαστική απονομή της δικαιοσύνης χρειάζεται ταχύτητα, αλλά και εγγυήσεις δίκαιης δίκης, η τήρηση των οποίων απαιτεί κάποιο
χρόνο. Οτι η εξεύρεση της αλήθειας απαιτεί νηφαλιότητα και προσεκτική στάθμιση
 Οπως φαίνεται τώρα, τίποτε δεν είναι αυτονόητο και τίποτε δεν είναι κεκτημένο.
Ακόμη κι αν κάτι ρυθμίζεται στο Σύνταγμα, στην Ευρωπαϊκή Σύμβαση για τα Δικαιώματα του Ανθρώπου, στους νόμους, ακυρώνεται αν προσκρούει σε πρόσκαιρες οικονομικές ή πολιτικές σκοπιμότητες ή αν το αγνοούν λίγοι αλλά παντοδύναμοι διαχειριστές τηλεοπτικών ειδήσεων και συζητήσεων.
 Κάποιοι τηλεοπτικοί αστέρες νομίζουν ίσως ότι στήνουν τα σύγχρονα λαϊκά δικαστήρια. Τα τηλεοπτικά παράθυρα όμως δεν είναι ούτε λαϊκά ούτε δικαστήρια. Είναι μηχανισμοί παραγωγής αποδιοπομπαίων τράγων, αποπροσανατολισμού επομένως από ουσιαστικές ευθύνες που χρειάζονται χρόνο για να διερευνηθούν. Επίσης, είναι εργαλεία καταστροφής των εγγυήσεων του κράτους δικαίου. Ποιος κλονίζει άραγε γενικότερα τη δικαστική τάξη, ο αυτόκλητος τηλεοπτικός δικαστής ή ο ύποπτος της στραβοτιμονιάς; Ο καθένας με την ευθύνη του.
 Ευτυχώς ο μέσος δικαστής, ο εισαγγελέας είναι άπειρες φορές πιο προσεκτικός και πιο ανθρώπινος από τους εισαγγελείς των παραθύρων. Ευτυχώς, επίσης, πολλοί
άλλοι δημοσιογράφοι, ιδίως του γραπτού Tύπου, αποφεύγουν το αγοραίο παράδειγμα
 Νομοθετική επέμβαση ίσως χρειάζεται, στην κατεύθυνση της επιτάχυνσης των δικών
και της ενίσχυσης των εγγυήσεων του κράτους δικαίου. Σε ένα πεδίο δηλαδή πολύπλοκο και με αντίρροπες τάσεις. Προφανώς όμως θα πρέπει να αποβλέπει σε μελλοντικούς κοινωνικούς και θεσμικούς στόχους, χωρίς να παρεμβαίνει στα εκκρεμή.
 Το ναυάγιο του «Σάμινα» άφησε πίσω του νεκρούς για τους οποίους είναι βέβαιο ότι κάποιοι ευθύνονται. Είναι βέβαιο ότι κάποιοι διέπραξαν σοβαρά και αποτρόπαια αδικήματα, που είχαν αποτέλεσμα δεκάδες άνθρωποι να χάσουν εντελώς αναίτια και άδικα της ζωή τους. Για όσα διέπραξαν όλοι αυτοί πρέπει να τιμωρηθούν και μάλιστα πολύ αυστηρά, όχι μόνο γιατί έτσι απαιτεί και το κοινό περί δικαίου αίσθημα, αλλά προπαντός μήπως η τιμωρία τους γίνει η αφορμή να μην έχουμε επανάληψη των ίδιων πράξεων και παραλείψεων. Γι' αυτό είναι απόλυτα
δίκαιο το αίτημα για γρήγορη τιμωρία των ενόχων. Για να ικανοποιηθεί όμως αυτό
το αίτημα, θα πρέπει να υπάρξουν και οι κατάλληλες συνθήκες. Και δεν είναι καθόλου κατάλληλες οι συνθήκες: 
 Οταν ασκείται πίεση από πολλές πλευρές να βρεθούν όπως όπως κάποιοι ένοχοι και
να καούν επί της πυράς μόνο και μόνο για να υπάρξει εκτόνωση στη δίκαιη αγανάκτηση των συγγενών των θυμάτων του ναυαγίου. 
 Οταν κάποιοι, για να αποσείσουν τις ευθύνες που τους αποδίδονται, υπόσχονται ότι όλα τα προβλήματα θα τα λύσει η Δικαιοσύνη.
 Οταν αρμόδιοι και αναρμόδιοι περιφέρονται τα κανάλια, στήνουν δίκες, δικάζουν και καταδικάζουν ή και αθωώνουν. 
 Οταν η απονομή της δικαιοσύνης συγχέεται με πολλά και διάφορα συμφέροντα και το αίτημα για τιμωρία των ενόχων υποκρύπτει πολλές φορές την επιθυμία για εξόντωση του αντιπάλου.
 Γι' αυτό δικαιολογημένα ήδη εκφράζονται ανησυχίες να γίνουν σοβαρά λάθη, να πληρώσουν ανθρωποι που δεν ευθύνονται ή να πληρώσουν πολύ πιο βαριά από ό,τι ευθύνονται. Και η πληρωμή αυτή είναι πολύ ακριβή γιατί είναι βέβαιο ότι θα φέρει την καταστροφή. Για όλα αυτά χρειάζεται ψυχραιμία και αυτοσυγκράτηση. Για να μπορέσει να αποδοθεί δίκαιο και η Δικαιοσύνη να βρει και να τιμωρήσει τους πραγματικά υπεύθυνους. Για να μπορούμε να λεμε ότι είμαστε ευνομούμενη πολιτεία και όχι πολιτεία όπου επικρατεί ο νόμος του Λιντς. 
