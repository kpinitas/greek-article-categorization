 Εξαλλος με τις δαπάνες της Οργανωτικής Επιτροπής των Ολυμπιακών Αγώνων του 2004 στο Σίδνεϊ, φέρεται ο Γιώργος Φλωρίδης! Ο υφυπουργός Αθλητισμού γνωρίζει ότι το κόστος της αποστολής πλησίασε τα δύο δισ. δραχμές, εκ των οποίων τα 600 εκατ. δραχμές δόθηκαν για την ενοικίαση των πολυτελέστατων διώροφων γραφείων της προέδρου, στο Μουσείο! 
 H υπόθεση της ενοικίασης της έδρας του οργανισμού, δεν είναι απλή. Σύμφωνα με το νόμο για το «Αθήνα 2004», οι όποιες δαπάνες άνω των 500 εκατ. δραχμών πρέπει πρώτα να εγκρίνονται από το τριμελές Ελεγκτικό Συνέδριο. Το ποσό ήταν της τάξης των 100 εκατ. δραχμών, επί προεδρίας Στρατήγη και Θωμόπουλου, όμως μετά την ανάληψη από τη Γιάννα Αγγελοπούλου αυξήθηκε στα 500 εκατ. δραχμές. Το
ενοίκιο του MCA, πληρώθηκε με 3 εκατ. δολάρια Αυστραλίας, δηλαδή 690 εκατ. δραχμές, χωρίς να προϋπάρξει έγκριση για τη δαπάνη...
 Η Γ. Αγγελοπούλου φρόντισε να περιορίσει ένα σημαντικό μέρος των δαπανών και δεν «χρέωσε» την εταιρεία με τα έξοδα για τις μετακινήσεις και τη διαμονή της στο Σίδνεϊ, που ανέρχονται σε μερικές εκατοντάδες εκατομμύρια δραχμές. Αυτές οι δαπάνες πληρώθηκαν από την ίδια, καθώς δεν προσκομίστηκαν στην εταιρεία παραστατικά για να εξοφληθούν.
 Μέσα σε όλες τις άλλες διαφορές, διενέξεις, συγκρούσεις, για την υπόθεση των Ολυμπιακών Αγώνων, ήρθε να προστεθεί χθες μία ακόμη. Αφορά τη διένεξη των δύο μελών της Οργανωτικής Επιτροπής, του Π. Συναδινού και του Κ. Λιάσκα (επέστρεψαν με την ολυμπιακή αποστολή) με τον αρχηγό αποστολής της Ελληνικής Ολυμπιακής Επιτροπής, Γ. Παπαδογιαννάκη.
 Τα δύο μέλη της Οργανωτικής Επιτροπής ενοχλήθηκαν, διότι αφ' ενός μεν δεν είχε προβλεφθεί κανένας ρόλος γι' αυτούς στην τελετή υποδοχής των Ολυμπιονικών από τον Κώστα Σημίτη και αφ' ετέρου, οι ίδιοι υποχρεώθηκαν από τον Γ. Παπαδογιαννάκη να αποβιβαστούν στο αεροδρόμιο από την...πίσω πόρτα του αεροσκάφους! 
 Ο Π. Συναδινός με τον Κ. Λιάσκα, για να υπογραμμίσουν την ενόχλησή τους προς την ΕΟΕ, χρησιμοποίησαν ως άλλοθι τη μεταχείριση των αθλητών που δεν πήραν ολυμπιακή νίκη και οι οποίοι επίσης αναγκάστηκαν από τον Γ. Παπαδογιαννάκη να αποβιβαστούν από την πίσω πόρτα! Επίσης, ενώ αρχικά ο αρχηγός της αποστολής είχε πει ότι στην εκδήλωση υποδοχής θα έπαιρναν μέρος μόνον όσοι πέτυχαν ολυμπιακές νίκες, στη συνέχεια την αναίρεσε, διότι αντιλήφθηκε το κόστος μιας τέτοιας ενέργειας για όσους αθλητές (και ήταν πολλοί αυτοί) δεν γύρισαν στην πατρίδα με ένα μετάλιο ή μια ολυμπιακή νίκη...
 Ο Κ.Λιάσκας, σε χθεσινές δηλώσεις του στον «Flash 9, 61», υποστήριξε ότι δεν κρατά κακία στον Γ. Παπαδογιαννάκη αλλά τόνισε: «Τα νέα παιδιά, το μέλλον του ελληνικού αθλητισμού, που άκουσαν ότι υπήρχε μπρος και πίσω πόρτα, έφυγαν πικραμένα κι έτρεξαν να πάρουν τις βαλίτσες τους». Το μέλος της Οργανωτικής Επιτροπής αρνήθηκε να σχολιάσει την απουσία της Γιάννας Αγγελοπούλου από την τελετή, ωστόσο υπαινίχθηκε ότι «..εφόσον παρίστατο στην τελετή παράδοσης της Σημαίας, μια λογική εξέλιξη ροής των πραγμάτων θα ήταν να είναι εκεί, παρούσα στην υποδοχή». Ακόμη συμπλήρωσε: «Δεν έχουμε πλήρη εικόνα, δεν πρέπει, να σπεύδει κανείς σε εξαγωγή πρόωρων συμπερασμάτων. Εγώ διάβασα στις εφημερίδες το τελετουργικό της υποδοχής και δεν προέβλεπε παρουσία του 2004»...
