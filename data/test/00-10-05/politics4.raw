 πρώτη συνεδρίαση της Κοινοβουλευτικής Ομάδας του ΠΑΣΟΚ για τη νέα περίοδο ήταν η συνεδρίαση των νέων βουλευτών. Από τους 27 που μίλησαν, οι δέκα είναι πρωτοεκλεγέντες. Ομως απουσίασαν από το βήμα του ομιλητή τα ισχυρά πρωτοκλασάτα ονόματα, γεγονός το οποίο σχολιάστηκε από πολλούς βουλευτές, που υποστήριξαν ότι σιωπούν εκκωφαντικά στις δύσκολες στιγμές του κόμματος και της κυβέρνησης.
 Οι πιο πολλοί είπαν ότι πράγματι η κυβέρνηση έχει κακή εικόνα. Αλλοι την απέδωσαν στις κακές σχέσεις μεταξύ των υπουργών και των κορυφαίων στελεχών και στην έλλειψη αλληλεγγύης, (ένας είπε ότι στις Πόρτες, βούλιαξε η συντροφική αλληλεγγύη), άλλοι στο ότι η κυβέρνηση δεν συγκρούεται με τα μεγάλα συμφέροντα, άλλοι στο ότι δεν δίνει σημασία στα μικρά και καθημερινά προβλήματα του πολίτη. 
 Ωστόσο, δεν εκφράστηκε αμφισβήτηση στο πρόσωπο του Κώστα Σημίτη.
 Αναφορικά με το ναυάγιο, ζήτησαν απόδοση ευθυνών, αλλά εξέφρασαν αλληλεγγύη στους Χ. Παπουτσή και Σ. Σουμάκη. Πιο αναλυτικά: 
 Γ. Θωμάς: Οι πρωτοκλασάτοι της κυβέρνησης και του κόμματος είναι λαλίστατοι στις επιτυχίες, αλλά σιωπούν εκκωφαντικά στις δύσκολες στιγμές.
 Γ. Bαθειάς: Η κακή εικόνα της κυβέρνησης οφείλεται στις κακές τακτικές υπουργών και άλλων στελεχών.
 X. Kαστανίδης: Η κατάσταση δεν είναι δύσκολη, είναι σχεδόν δραματική και η πολιτική φιλολογία περί διαπλοκής δυσκολεύει περισσότερο τα πράγματα. Χάσαμε την ευκαιρία να δημιουργήσουμε το πλαίσιο για τις σχέσεις πολιτικής και οικονομικής εξουσίας. Nα καταλογιστούν ευθύνες σε αυτούς που οπισθοχώρησαν. Μέχρι τώρα, η κυβέρνηση συγκρούστηκε με αγρότες, εκπαιδευτικούς, συνταξιούχους. Ηρθε η ώρα να συγκρουστεί με μικρά και μεγάλα συντεχνιακά συμφέροντα, με μικρούς και μεγάλους εργολάβους και προμηθευτές. Ο κρατικός μηχανισμός είναι παράλυτος και η διαφθορά είναι εκτεταμένη.
 Φώφη Γεννηματά: Αναυδοι παρακολουθούμε τη μετατροπή της πολιτικής σε πεδίο σύγκρουσης συμφερόντων. Το ΠΑΣΟΚ δεν μπορεί να δεχθεί πισωγυρίσματα και χαρακτηριστικά παρακμής. Στο θέμα του ναυαγίου δεν πρέπει να γυρίσουμε τη σελίδα, αν δεν βρεθούν τα πραγματικά αίτια.
 Στ. Παπαθεμελής: Η ιδιωτική εξουσία βρίσκεται πίσω από πολιτικούς και δημοσιογράφους και το θέμα είναι, πόσο επηρεάζει τη σημερινή εξουσία. Πρέπει να δώσουμε πειστική απάντηση σε αυτό. Επρεπε ν' αποχωρήσουμε από τις συνομιλίες της Ν. Υόρκης για το Κυπριακό, μετά τη δήλωση Ανάν. Η ορθοδοξία επέζησε από τον Δοκλητιανό μέχρι τον Στάλιν.
 B. Kοντογιαννόπουλος: Η δίκη για το ναυάγιο δεν πρέπει να είναι γρήγορη αλλά δίκαιη. Στη Γαλλία έπεσε το «Κονκόρντ», αλλά ουδείς διανοήθηκε να ζητήσει την παραίτηση του υπουργού. Εδώ τα τηλεοπτικά παράθυρα δικάζουν και διευθυντές εφημερίδων έχουν εκδόσει κιόλας τις αποφάσεις.
 Φ. Iωαννίδης: Ο εισαγγελέας δεν δικαιούται να στέλνει στη Βουλή πορίσματα. Ή θέτει την υπόθεση στο αρχείο ή ασκεί δίωξη. Είναι αδιανόητο να διαρρέουν από τη συνεδρίαση του Ε.Γ. πράγματα που εκθέτουν τους πάντες, για να τα έχουν κάποιοι καλά με τους δημοσιογράφους.
 Π. Kουρουμπλής: Γίναμε η χλεύη των ηττημένων. Κανένας δεν έχει πολιτική ευθύνη για όσα συνέβησαν; Aν τους απαλλάξουμε όλους, θα τη χρεωθεί όλο το Κίνημα.
 Aλ. Xρυσανθακόπουλος: Kάποιοι από μας νόμισαν ότι είναι νικητές και νικηφόροι. H οργάνωσή μας έχει γίνει «Λέσχη πεντοχίλιαρων» και όχι πολιτικός οργανισμός που παράγει ιδέες...
 Στο σημείο αυτό παρενέβη ο Κώστας Σημίτης και του ζήτησε να εξηγήσει ενώπιον όλων τι εννοεί με αυτόν το χαρακτηρισμό. Ο κ. K. Xρυσανθακόπουλος υποστήριξε ότι η οργάνωση «λειτουργεί μια φορά το χρόνο, όταν παίρνει το πεντοχίλιαρο της συνδρομής από τα μέλη».
 Στεφ. Mανίκας: Απευθυνόμενος στον πρωθυπουργό, είπε ότι μετά από τέτοιου είδους διαρροές (σ.σ. μιλούσε για το Ε.Γ. και τις κατηγορίες για τα κότερα του Θ. Πάγκαλου) θα έπρεπε να συμπεριφερθεί όπως ο Χριστός στο ναό του Σολομώντα.
 Θ. Kοτσώνης: Το ΠΑΣΟK είναι ένα καράβι θαλασσοδαρμένο αλλά με γερό σκαρί. Το σκάφος βρίσκεται σε φουρτούνα και οι επιβάτες βλέπουν τους αξιωματικούς να σφυρίζουν αδιάφορα, να προσπαθούν να βγάλουν τα μάτια ο ένας του άλλου και ο καπετάνιος προσπαθεί να το βγάλει από την τρικυμία.
 Γ. Λιάνης: Ο ένας προσπαθεί να βγάλει τα μάτια του άλλου. Πολιτικός μικροφασισμός είναι η κοτερολογία. Η εκκωφαντική σιωπή των κορυφαίων απειλεί το ΠΑΣΟΚ. Οσοι κάνουν πόλεμο στη Γιάννα Αγγελοπούλου, κάνουν πόλεμο στον ίδιο τον πρωθυπουργό που την επέλεξε και ο οποίος έχει χρέος να ελέγχει όσους ξεπερνούν το μέτρο.
 Eυτ. Kοντομάρης: Στρατηγικός μας στόχος πρέπει να είναι η καθημερινότητα του πολίτη, δήλωσε. Αναφέρθηκε επίσης στα προβλήματα των αγροτών με τις καθυστερημένες επιδοτήσεις.
 Θ. Aσκητής: Zήτησε ενίσχυση της ελληνικής οικογένειας (του γονιού και του παιδιού), ενώ αναφερόμενος στις πρώτες εντυπώσεις του ως νέος βουλευτής, τόνισε ότι αυτό το διάστημα αισθάνθηκε ότι πρέπει να λέει και ψέματα και ότι έχει την αίσθηση πως ο βουλευτής βρίσκεται σε μια συνεχή ερωτική πίεση από τον ψηφοφόρο.
 M. Λουκάκης: Εκφράζω τη λύπη μου γιατί στα κανάλια βγήκαν βουλευτές μας και συμφωνούσαν με τις κατηγορίες εναντίον του πρώην και νυν υπουργού Ναυτιλίας. Εκφράζω σε αυτούς την αλληλεγγύη μου.
 Eυαγγ. Bλασσόπουλος: Ανεχτήκαμε να γίνουν ο Σουμάκης και ο Παπουτσής σάκοι του μποξ όσων έχουν συμφέρον να χτυπήσουν την κυβέρνηση. Πού είναι οι βαρόνοι και οι πρίγκιπες της κυβέρνησης; Στις Πόρτες βούλιαξε η συντροφική αλληλεγγύη και δοκιμάστηκε η επικοινωνιακή πολιτική του ΠΑΣΟΚ.
 Σπ. Bούγιας: Είναι αναγκαία η αλλαγή νοοτροπίας του Eλληνα. Για να γίνει αυτό, πρέπει να κάνει ο καθένας σωστά τη δουλειά του όποια και να είναι αυτή.
