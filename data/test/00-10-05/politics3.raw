Η ηγεσία της Νέας Δημοκρατίας διανύει περίοδο ευφορίας. Το μοιραίο ναυάγιο της
Πάρου, καθώς και το πόρισμα Ντογιάκου, που έφτασε στη Bουλή, από τη μια πλευρά
κάλυψε τα εσωκομματικά προβλήματα που είχαν αρχίσει να κλιμακώνονται, αφετέρου
έφερε τον Κ. Καραμανλή σε πλεονεκτική πολιτικά θέση απέναντι στην κυβέρνηση.
 Η Ρηγίλλης εκτιμά πως οι περιστάσεις είναι τέτοιες που της δίνουν τη δυνατότητα να ασκήσει έντονη κριτική και να πάρει πρωτοβουλίες ώστε να δυσχεράνει τη θέση της κυβέρνησης. Η πρώτη ήδη εμφανίστηκε με τη χθεσινοβραδινή κατάθεση της αίτησης για σύσταση εξεταστικής των πραγμάτων επιτροπής για τις πολιτικές ευθύνες στο ναυάγιο της Πάρου.
 Η δεύτερη θα ληφθεί την ερχόμενη εβδομάδα, αλλά θα είναι πιο επίπονη για την ηγεσία της Ν.Δ. Αφορά το πόρισμα Ντογιάκου και η Ν.Δ. σκέφτεται σοβαρά την κατάθεση αίτησης για προανακριτική επιτροπή που θα ερευνήσει τις πολιτικές ευθύνες του Θ. Πάγκαλου, επειδή ως υπουργός Eξωτερικών αφενός μεν διόρισε παράνομα τον Στ. Ψυχάρη διοικητή του Αγ. Ορους, αφετέρου σύναψε συμφωνία με το
«Τράβελ Πλαν», ο ιδιοκτήτης του οποίου είναι και μέτοχος τηλεοπτικού καναλιού.
 Ο Κ. Καραμανλής ήδη διερευνά στους κόλπους της κοινοβουλευτικής ομάδας του κόμματός του τις προθέσεις των βουλευτών για τη συνυπογραφή μιας αίτησης, η οποία τυπικά αφορά τον Θ. Πάγκαλο, στρέφεται όμως και κατά του εκδότη Χ. Λαμπράκη, ο οποίος είναι ο ιδιοκτήτης του συγκεκριμένου γραφείου ταξιδιών. Αγνωστο είναι μέχρι σήμερα αν ο πρόεδρος της Ν.Δ. έχει βρει ανταπόκριση από σημαντικά στελέχη του, εν τούτοις ο ίδιος φαίνεται αποφασισμένος να προχωρήσει
ακόμη και αν κάποια κορυφαία στελέχη αρνηθούν. Αλλωστε το προανήγγειλε δημόσια
ο εκπρόσωπος Tύπου του κόμματος με την προχθεσινή του ανακοίνωση και τα περιθώρια οπισθοχώρησης είναι στενά.
 Η ηγεσία της Ν.Δ. γνωρίζει πως μια τέτοια κίνηση, εφόσον δεν έχει τη σύμφωνη γνώμη της κυβερνητικής πλειοψηφίας, δεν μπορεί να υλοποιηθεί και κατά συνέπεια
τέτοια προανακριτική επιτροπή δεν θα υπάρξει. Εν τούτοις πιστεύει πως με την αίτησή της θα φέρει την κυβέρνηση σε δύσκολη θέση.
 Εν τω μεταξύ, το Σαββατοκύριακο, η Ν.Δ. και το «Ινστιτούτο Δημοκρατίας Κ. Καραμανλής» οργανώνουν συνέδριο για τη διακυβερνητική διάσκεψη και το μέλλον της Eυρωπαϊκής Eνωσης. Στο συνέδριο, εκτός του προέδρου της Ν.Δ. θα παραστούν ο πρόεδρος της επιτροπής εξωτερικών υποθέσεων του Eυρωπαϊκού Kοινοβουλίου Ε. Μπροκ, ο αντιπρόεδρος του Eυρωπαϊκού Λαϊκού Kόμματος, Κ. Λάμερς κ.ά.
