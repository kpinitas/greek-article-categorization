 Για τους τομείς της υγείας, αλλά και της εργασίας και των κοινωνικών ασφαλίσεων, της άμυνας και της παιδείας θα διατεθούν συνολικά γύρω στα 5 τρισ.
δρχ. ή περίπου το 40% επί των συνολικών δαπανών του τακτικού προϋπολογισμού, που φτάνουν τα 12, 4 τρισ. δρχ.
 Ο προϋπολογισμός του υπουργείου Υγείας οριστικοποιήθηκε στη χθεσινή σύσκεψη υπό τον υπουργό Εθνικής Οικονομίας και Οικονομικών Γιάννο Παπαντωνίου, με τη συμμετοχή του υπουργού Υγείας-Πρόνοιας Αλέκου Παπαδόπουλου και του υφυπουργού Οικονομικών Γιώργου Δρυ.
 Το στίγμα της κυβερνητικής πολιτικής του 2001 έδωσε ο κ. Παπαντωνίου, επισημαίνοντας πως «Ο προϋπολογισμός του επόμενου χρόνου είναι προϋπολογισμός υγείας και παιδείας, γιατί θεωρώ ότι είναι μια κατ' εξοχήν ευκαιρία η κυβέρνηση αυτή, στο ξεκίνημα της θητείας της, να δώσει μια σημαντική ώθηση για
τον εκσυγχρονισμό των δύο βασικών τομέων της εθνικής μας οικονομίας και γενικότερα του κοινωνικού μας συστήματος. Οι πιστώσεις του υπουργείου Υγείας εγγράφονται στην προοπτική της υλοποίησης του μεγάλου μεταρρυθμιστικού προγράμματος που έχει ξεκινήσει η κυβέρνηση».
 Ο κ. Παπαντωνίου, αν και απέφυγε να αποκαλύψει το ποσοστό αύξησης των δαπανών υγείας μίλησε για «ουσιαστικά αυξημένες δαπάνες, πολύ περισσότερο από πολλές άλλες δαπάνες του κρατικού προϋπολογισμού».
 Και σύμφωνα με πληροφορίες, ο κ. Παπαδόπουλος πέτυχε και εξασφάλισε μια αύξηση
της τάξης του 12%, δηλαδή θα έχει στη διάθεσή του περίπου 1, 15 με 1, 20 τρισ. δρχ., προκειμένου να υλοποιήσει ένα από τα μεγαλύτερα σχέδια της τωρινής κυβέρνησης, που αφορά την αναβάθμιση των υπηρεσιών υγείας που απολαμβάνουν οι Ελληνες, σε συνδυασμό με τη βελτίωση των αποδοχών όσων απασχολούνται στον τομέα αυτό.
 Το υπουργείο Υγείας είναι ένα από τα τέσσερα -μαζί με το Παιδείας, Eργασίας και Aμυνας- που θα πάρουν το καθένα περισσότερα από ένα τρισεκατομμύριο δραχμές. Ηδη, ο υπουργός Παιδείας Πέτρος Ευθυμίου στην προχθεσινή συνάντηση εξασφάλισε μια αύξηση του κονδυλίου του γύρω στο 8%, περί το 1, 3 τρισ. δρχ. Ενώ σημαντικές αυξήσεις κοντά στο 10% διεκδικούν στις σημερινές συναντήσεις τους με τον κ. Παπαντωνίου οι υπουργοί Εργασίας-Κοινωνικών Aσφαλίσεων Τάσος Γιαννίτσης και Εθνικής Αμυνας Ακης Τσοχατζόπουλος.
 Αρμόδιος παράγοντας του υπουργείου επισήμανε ότι για τους τέσσερις βασικούς τομείς θα διατεθούν συνολικά 5 τρισ. δρχ. ή το 40% των δαπανών του τακτικού προϋπολογισμού, που υπολογίζεται να φτάσουν τα 12, 4 τρισ. δρχ.
 Εξάλλου, ένα από τα υψηλότερα ποσοστά αύξησης, περίπου 20%, δίνεται στο υπουργείο Πολιτισμού, το οποίο όμως μέχρι πέρυσι έπαιρνε πενιχρά ποσά· μόλις 59, 8 δισ. δρχ. ήταν το προβλεπόμενο κονδύλι για τον τρέχοντα προϋπολογισμό.
 Σημειώνεται, τέλος, ότι τα τελικά μεγέθη τού πιο κοινωνικού -όπως θέλει να τον
χαρακτηρίζει το οικονομικό επιτελείο- προϋπολογισμού, του 2001, θα έχουν οριστικοποιηθεί μέχρι τις 20 Οκτωβρίου, ενώ στις αρχές του επόμενου μήνα αναμένεται να κατατεθεί στη Βουλή.
