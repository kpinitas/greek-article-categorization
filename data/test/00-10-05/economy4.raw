Στη δίνη της συνεχούς απαξίωσης και της επενδυτικής αδιαφορίας εξακολουθεί να στροβιλίζεται η Παράλληλη Αγορά του ελληνικού Xρηματιστηρίου.
 Η πάλαι ποτέ «κότα με τα χρυσά αβγά» της Σοφοκλέους, όχι μόνο έχει πάψει πια να γεννά υπεραποδόσεις, αλλά πολύ περισσότερο έχει παρασύρει σε τεράστιες -λογιστικές ή πραγματικές- ζημίες όσους κάποτε πίστεψαν ότι οι μετοχές της άξιζαν τα λεφτά τους.
 Σήμερα, ένα και πλέον χρόνο μετά την κορύφωση της χρηματιστηριακής φρενίτιδας,
ο δείκτης της Παράλληλης Αγοράς συνεχίζει να καταγράφει απώλειες και πολύ περισσότερο να τις αυξάνει. Οι 2.225 μονάδες του δείκτη μέσα στο 1999 έχουν γίνει σήμερα 555 (-75%), ενώ η κεφαλαιοποίηση, από 5, 5 τρισ. δρχ. που ήταν πέρυσι τον Οκτώβριο, έχει μειωθεί φέτος σε 4, 7 τρισ. δρχ. Aν και στο μεσοδιάστημα εισήχθησαν περισσότερες από 30 νέες επιχειρήσεις στην εν λόγω αγορά, ανεβάζοντας το συνολικό αριθμό σε 101.
 Οι απώλειες σε επιμέρους μετοχικούς τίτλους κάνουν την εικόνα ακόμη πιο απογοητευτική. Μόνο 35 μετοχές -αυτές κυρίως που εισήχθησαν μέσα στο 2000- διατηρούν κέρδη, ενώ όλες οι υπόλοιπες βρίσκονται ώς και 80% χαμηλότερα από τις περσινές τιμές τους. Φυσικό είναι βέβαια μετά από τη «σφαγή» που έλαβε χώρα τον τελευταίο χρόνο, σήμερα οι αποτιμήσεις της πλειονότητας των εισηγμένων εταιρειών να έχουν καταστεί πιο λογικές, δημιουργώντας, σε κάποιες περιπτώσεις, ακόμη και «αγοραστικές ευκαιρίες».
 Ομως, οι ελπίδες για την ανάκαμψη των τιμών μέσα στο Σεπτέμβριο διαψεύσθηκαν, αφού το όποιο αγοραστικό ενδιαφέρον εκδηλώθηκε με επίκεντρο τα blue chips και τις τραπεζικές αξίες, ενώ μόνο ένας πολύ μικρός αριθμός μετοχών της «περιφέρειας» ωφελήθηκαν. Κι αν κρίνει κανείς από την αγοραστική αδιαφορία που
ταλανίζει τον μεγαλύτερο κορμό της Σοφοκλέους, ίσως ο πάτος για την Παράλληλη Aγορά να μην έχει βρεθεί ακόμη.
 Xρηματιστηριακοί αναλυτές συμφωνούν πάντως ότι: H Παράλληλη Αγορά δεν έχει πια
μόνο μετοχές-«φούσκες». Υπάρχουν αρκετές επιχειρήσεις με αξιόλογες προοπτικές,
υγιή θεμελιώδη στοιχεία και ρυθμούς ανάπτυξης που αν συνεχιστούν, σύντομα μπορεί να αναδείξουν μια νέα γενιά blue chips...
