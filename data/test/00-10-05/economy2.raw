Από τον Ιανουάριο του 2001 μπαίνει σε λειτουργία το σύστημα ηλεκτρονικής πληρωμής φόρων (εισοδήματος, ΦΠΑ, μισθωτών υπηρεσιών κ.λπ.), το οποίο πιλοτικά
θα ξεκινήσει με την καταβολή του Φόρου Προστιθέμενης Αξίας από τους φορολογούμενους που θα υποβάλουν ηλεκτρονικά τη δήλωσή τους.
 Η τελική συμφωνία για την ηλεκτρονική πληρωμή φόρων επήλθε κατά τη χθεσινή σύσκεψη, που πραγματοποιήθηκε υπό το γενικό γραμματέα Πληροφορικών Συστημάτων,
Παναγιώτη Γεωργιάδη, με τη συμμετοχή της Ενωσης Ελληνικών Τραπεζών, καθώς και εκπροσώπων του συστήματος διατραπεζικών συναλλαγών «ΔIAΣ» και όλων των τραπεζών.
 Συνεπώς από τον επόμενο χρόνο οι φορολογούμενοι με χρεωστικές (πληρωμή) δηλώσεις ΦΠΑ θα μπορούν να υποβάλουν ηλεκτρονικά την εν λόγω δήλωσή τους, αφού
θα έχουν τη δυνατότητα πληρωμής του φόρου μέσω τράπεζας. Στην περίπτωση αυτή ο
φορολογούμενος πρέπει να συνεργάζεται με τράπεζα που συμμετέχει στο σχήμα της ηλεκτρονικής πληρωμής ΦΠΑ και θα μπορεί να χρησιμοποιήσει οποιαδήποτε υπηρεσία
πληρωμής, όπως το phone banking, internet banking, πληρωμή στο ταμείο υποκαταστήματος κ.λπ. Σε δεύτερη φάση θα υπάρχει δυνατότητα πληρωμής με πάγια εντολή, την οποία ο φορολογούμενος θα μπορεί να δώσει εξαρχής στην τράπεζα ή ακόμη και κάθε φορά που θα πρέπει να πληρώσει κάποιο ποσό φόρου.
 «Tο σχήμα της ηλεκτρονικής πληρωμής φόρων», όπως επισήμανε μετά τη χθεσινή σύσκεψη ο κ. Γεωργιάδης, «θα καλύψει ένα σύνολο οικονομικών υποχρεώσεων, που ήδη εξυπηρετούνται ή μπορούν να εξυπηρετηθούν μέσω του τραπεζικού συστήματος»,
για να συμπληρώσει πως «στην πρώτη φάση εφαρμογής του θα προσφερθεί η δυνατότητα ηλεκτρονικής πληρωμής του ΦΠΑ» μέσω της υπηρεσίας taxisnet και συγκεκριμένα της ηλεκτρονικής διεύθυνσης http: //www.taxisnet.gr
 Σημειώνεται ότι η πιστωτική (επιστροφή φόρου) και η μηδενική δηλωση ΦΠΑ υποβάλλονται ηλεκτρονικά από την άνοιξη. Οι εγγεγραμμένοι χρήστες της υπηρεσίας αυτής ανέρχονται σύμφωνα με τα τελευταία στοιχεία (1ης Οκτωβρίου) σε
27.491 πολίτες και επιχειρήσεις. Εξ αυτών οι περισσότεροι, 8.744, εδρεύουν στην Αθήνα, 5.885 στη Θεσσαλονίκη, 2.374 Δυτική Μακεδονία, 1.761 Κρήτη, 1.759 Πελοπόννησο, 1.722 Ανατολική Μακεδονία-Θράκη, 1.539 Πειραιά, 1.038 νησιά Αιγαίου, 759 Θεσσαλία, 591 Ηπειρο, 519 υπόλοιπο Αττικής, 438 νησιά Iονίου και 362 Στερεά Ελλάδα. Από τους 27.491 που έχουν κάνει αίτηση εγγραφής, οι 18.668 φορολογούμενοι έχουν λάβει πιστοποίηση και συνεπώς υπέβαλαν ηλεκτρονικά τη δήλωσή τους στις αρχές Οκτωβρίου.
