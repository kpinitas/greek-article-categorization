 Διαπραγματεύσεις με κυβέρνηση και αντιπολίτευση της Γιουγκοσλαβίας διεξάγει η Ρωσία, προκειμένου να πετύχει μεσολαβητική προσπάθεια, αλλά η Ουάσιγκτον πιέζει για να συλληφθεί ο Μιλόσεβιτς, ενώ το Διεθνές Δικαστήριο δεν αποκλείει και νέο κατηγορητήριο εναντίον του Γιουγκοσλάβου προέδρου.
 Ο υπουργός Eξωτερικών της Ρωσίας Ιγκόρ Ιβάνοφ είπε ότι η πρόσκληση του προέδρου Πούτιν στον Μιλόσεβιτς και στον Κοστούνιτσα να πάνε στη Μόσχα για να βρεθεί λύση στη γιουγκοσλαβική κρίση έχει μείνει αναπάντητη, αλλά η Μόσχα είναι έτοιμη να τους δεχτεί όποτε εκείνοι μπορούν. Πάντως ο Kοστούνιτσα είπε ότι η ρωσική πρόσκληση δεν είναι αρκετά «συγκεκριμένη» για να πραγματοποιηθεί
 Ο Ιβάνοφ αρνήθηκε να σχολιάσει δήλωση που έκανε ο εκπρόσωπος του αμερικανικού υπουργείου Eξωτερικών, Φίλιπ Ρίκερ, ότι ο Μιλόσεβιτς πρέπει να συλληφθεί. «Εχει διατυπωθεί μία κατηγορία από το Διεθνές Ποινικό Δικαστήριο, η οποία καλεί όλες τις χώρες, συμπεριλαμβανομένης και της Ρωσίας, να παραπέμψουν τον Μιλόσεβιτς στη Χάγη (έδρα του δικαστηρίου) · αυτό είναι απολύτως σαφές», είπε ο
Ρίκερ. «Ουδέν σχόλιον. Οι Αμερικανοί μπορούν να λένε ό,τι θέλουν», δήλωσε εκπρόσωπος του ρωσικού υπουργείου Eξωτερικών, που θέλησε να τηρήσει την ανωνυμία του. Ο πρόεδρος της επιτροπής εξωτερικών υποθέσεων της ρωσικής Δούμας
 (Κάτω Βουλής), Ντμίτρι Ρογκόζιν, δήλωσε ότι η Ρωσία δεν πρόκειται να εκδώσει τον Μιλόσεβιτς στη Δύση, χαρακτηρίζοντας «απόλυτη υποκρισία» την έκκληση του Στέιτ Ντιπάρτμεντ. «Από τη μια η Δύση καλεί παρασκηνιακά τη Ρωσία να χρησιμοποιήσει τον πολιτικό διάλογο για να επηρεάσει τη Γιουγκοσλαβία. Από την
άλλη ζητεί δημόσια να συλληφθεί ο Μιλόσεβιτς και να παραπεμφθεί σε δίκη», είπε.
 Αρχικώς οι ΗΠΑ διά της υπουργού Eξωτερικών είχαν εκφράσει επιφυλάξεις για την πρωτοβουλία της Μόσχας στη γιουγκοσλαβική κρίση. Τώρα κλιμακώνουν την αρνητική
 Σε πλήρη αντίθεση με την αμερικανική θέση, ο ειδικός εκπρόσωπος του ΟΗE για τα
ανθρώπινα δικαιώματα στη Γιουγκοσλαβία, Γίρι Ντινστμπίερ, ζήτησε να αποσυρθούν
οι κατηγορίες εναντίον του Μιλόσεβιτς και να του δοθούν εγγυήσεις ασυλίας, με αντάλλαγμα την αποχώρησή του από την εξουσία.
 Το Διεθνές Δικαστήριο της Χάγης εξέφρασε αμέσως τη διαφωνία του. Ο εκπρόσωπός του Τζιμ Λάνταλ είπε ότι οι δηλώσεις είναι «εξαιρετικά ενοχλητικές» και ότι αρμόδιος για τέτοιου είδους πρόταση και απόφαση που θα αφορά την ενοχοποίηση κάποιου δεν μπορεί να είναι οποιοσδήποτε (κράτος, αξιωματούχος, φυσικό ή νομικό πρόσωπο) αλλά μόνο η επικεφαλής εισαγγελέας του Δικαστηρίου, Κάρλα Ντελ
Πόντε. Η εισαγγελέας, από το Σεράγεβο, έσπευσε να απορρίψει την πρόταση. Είπε ότι ο Ντινσμπίερ δεν είναι αρμόδιος να προτείνει συμβιβαστική συμφωνία γύρω από το κατηγορητήριο, η άρση του οποίου είναι θέμα μόνο της Eισαγγελίας.
 Η Ντελ Πόντε όμως προχώρησε ακόμα περισσότερο, λέγοντας ότι δεν υπάρχει «κανένας απολύτως δικαστικός λόγος» για να αρθούν οι κατηγορίες που έχουν απαγγελθεί εναντίον του Μιλόσεβιτς. Μάλιστα απείλησε ότι «πολύ πιθανό» να διευρυνθούν οι κατηγορίες. Οπως είπε, μπορεί ο Μιλόσεβιτς να αντιμετωπίσει και
κατηγορίες για τους πολέμους στη Βοσνία και στην Κροατία.
 Η ρωσική Δούμα κάλεσε τη Δύση να σταματήσει «κάθε μορφή πίεσης» εναντίον της Γιουγκοσλαβίας, ενώ ο υπουργός Eξωτερικών της Βουλγαρίας κάλεσε τον Μιλόσεβιτς
να παραιτηθεί ανοίγοντας το δρόμο για τη δημοκρατία στη χώρα του.
