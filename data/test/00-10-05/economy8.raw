Ασχημη ήταν η χθεσινή ημέρα για τον κλάδο υψηλής τεχνολογίας στην Ευρώπη, μετά τα νέα ξεφουσκώματα του Νasdaq.
 Μετοχές ευρωπαϊκών κολοσσών, όπως η Siemens και η Alcatel, κατέγραψαν σημαντικές απώλειες χθες, σπρώχνοντας τους δείκτες των ευρωπαϊκών χρηματιστηρίων προς τα κάτω. Οι απώλειες, πάντως, των χρηματιστηρίων ήταν αρκετά μικρότερες από αυτές των προαναφερθεισών εταιρειών, που ανήκουν στη λεγόμενη κατηγορία των «μπλου τσιπς» (μετοχές υψηλής κεφαλαιοποίησης).
 Αιτία της βουτιάς αυτής ήταν η προχθεσινή μεγάλη πτώση του Nasdaq, που θύμισε τη μεγάλη διόρθωση του περασμένου Μαρτίου. Ο Nasdaq έκλεισε την Τρίτη με πτώση
3, 17% και βρίσκεται σήμερα 300 μονάδες περίπου πάνω από το χαμηλότερο επίπεδο του έτους των 3.164, 55 μονάδων, στο οποίο είχε κλείσει στις 26 Μαΐου.
 Οι απώλειες του Nasdaq ξεπερνούν το 18% από τις αρχές Σεπτεμβρίου. Χθες, πάντως, παρ' όλο που άνοιξε με νέες μεγάλες απώλειες, είχε διορθώσει αρκετά στο μέσον των συναλλαγών και παρουσίαζε ανοδικές τάσεις.
 Η νέα μεγάλη πτώση του Nasdaq οφείλεται στις εκτιμήσεις για μικρότερα κέρδη πολλών εταιρειών υψηλής τεχνολογίας, τις οποίες η Γουόλ Στριτ τιμώρησε δεόντως.
 Η μετοχή του γνωστού ηλεκτρονικού βιβλιοπωλείου Amazon υποχωρούσε χθες κατά 7%, ενώ η μετοχή της Οracle κατέγραφε πτώση 11%, έχοντας υποχωρήσει άλλο ένα 13% προχθές.
 Παρ' όλο που η FED άφησε αμετάβλητα τα επιτόκιά της στο 6, 5%, στην προχθεσινή της σύνοδο, επισήμανε τους κινδύνους για τον πληθωρισμό, που απορρέουν από την
αύξηση των τιμών ενέργειας και τη σφιχτή αγορά εργασίας. Γεγονός που ερμηνεύτηκε από την αγορά, ότι η αμερικανική τράπεζα είναι έτοιμη να ριχτεί ξανά στη μάχη των επιτοκίων, μόλις τελειώσουν οι προεδρικές εκλογές.
