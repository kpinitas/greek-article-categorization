 Για συμπεριφορά «ναζί» κατηγόρησαν χθες οι Παλαιστίνιοι τις ισραηλινές δυνάμεις ασφαλείας, μιλώντας για πρωτοφανή βαναυσότητα στην αντιμετώπιση των παλαιστινιακών κινητοποιήσεων. Χθες, ένα ακόμα παιδί 10 ετών σκοτώθηκε από σφαίρες Ισραηλινών, αν και ο συνολικός αριθμός των χθεσινών συγκρούσεων ήταν σημαντικά μειωμένος.
 Το 10χρονο αγόρι σκοτώθηκε με μία σφαίρα στο στήθος στη Λωρίδα της Γάζας, κοντά στον ισραηλινό οικισμό Νετζαρίμ. Στην ίδια περιοχή είχε σκοτωθεί το Σάββατο ο 12χρονος Μοχάμεντ αλ Ντίρα, στην αγκαλιά του πατέρα του, πάλι από πυρά ισραηλινών.
 Αλλοι τρεις Παλαιστίνιοι σκοτώθηκαν χθες τα ξημερώματα κατά τη διάρκεια ανταλλαγής πυρών με Iσραηλινούς στρατιώτες κοντά στη Ραμάλα, στη Δυτική Οχθη, ανεβάζοντας το συνολικό αριθμό των συγκρούσεων που ξεκίνησαν την περασμένη Παρασκευή σε 66.
 «Οι ισραηλινές δυνάμεις επιδίδονται σε βάρβαρες και ναζιστικές ενέργειες», κατήγγειλε ο Ζακαρία αλ Αγκά, μέλος της εκτελεστικής επιτροπής της Οργάνωσης για την Απελευθέρωση της Παλαιστίνης, καλώντας τη διεθνή κοινότητα να σταματήσει «αυτές τις αιματηρές ενέργειες».
 Για «βαναυσότητα χωρίς προηγούμενο», μίλησε ο πρόεδρος του παλαιστινιακού Kοινοβουλίου, Αχμέντ Κορέι. «Χρησιμοποιούνται πραγματικές σφαίρες, πύραυλοι και ελικόπτερα», επεσήμανε.
 Η παλαιστινιακή ισλαμική οργάνωση Xαμάς ζήτησε ένταση των κινητοποιήσεων την Παρασκευή, ημέρα προσευχής για τους μουσουλμάνους κατά την οποία τα τεμένη είναι γεμάτα. «Η Παρασκευή θα είναι ημέρα σαφούς κλιμάκωσης και συγκρούσεων. Καλούμε τους ιεροκήρυκες να αφιερώσουν το κήρυγμα της Παρασκευής στην Ιερουσαλήμ και το Αλ Ακσά και το καθήκον του λαού μας και του έθνους μας απέναντί τους», αναφέρει ανακοίνωση της οργάνωσης.
 Σε ορισμένες περιπτώσεις, χθες, Παλαιστίνιοι αστυνομικοί προσπάθησαν να συγκρατήσουν τους περισσότερο θερμόαιμους Παλαιστίνιους, όπως έγινε στη Ναμπλούς.
 Οπως κατήγγειλε ο Χουσεΐν Σεΐκ, ηγέτης της οργάνωσης Τανζίμ, «τα πυρά έρχονται
τώρα μόνο από τη μία πλευρά, από την ισραηλινή πλευρά. Είναι η πρώτη φορά που βλέπω ανθρώπους που πετούν πέτρες να αντιμετωπίζουν άρματα μάχης».
 Το Ισραήλ έχει μετακινήσει δεκάδες άρματα μάχης σε ορισμένα σημεία της Δυτικής
Οχθης και της Λωρίδας της Γάζας, αλλά ισχυρίζεται ότι τα άρματα δεν πήραν μέρος στις συγκρούσεις.
 Ο ΣYN σε ανακοίνωσή του επισημαίνει ότι «η απαράδεκτη βία εκ μέρους του ισραηλινού στρατού ενάντια του παλαιστινιακού πληθυσμού είναι χαρακτηριστικό της αδιαλλαξίας των πιο αντιδραστικών, μιλιταριστικών κύκλων του Iσραήλ, που επιδιώκουν τον ενταφιασμό των ειρηνευτικών διαδικασιών».
 Ο ΣYN «απαιτεί την άμεση κατάπαυση του πυρός και την ολοκληρωτική απόσυρση των
Iσραηλινών στρατευμάτων από τα εδάφη που βρίσκονται κάτω από την κυριαρχία της
