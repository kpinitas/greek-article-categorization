 Μεγάλη επιτυχία σημείωσε η χθεσινοβραδινή εκδήλωση της «E» στην αίθουσα του Εμποροβιομηχανικού Επιμελητηρίου Χανίων, όπου παρουσιάστηκε το «Ε-ΙΣΤΟΡΙΚΑ», που κυκλοφορεί σήμερα με θέμα «Κρητική Πολιτεία 1898-1909».
 Από νωρίς άρχισε να καταφθάνει κόσμος και λίγο μετά τις 7, που ξεκίνησε η εκδήλωση, η αίθουσα ήταν εντυπωσιακά γεμάτη.
 Ο διευθυντής της «Ε» Σεραφείμ Φυντανίδης, που άλλες επαγγελματικές υποχρεώσεις
τον ανάγκασαν να βρίσκεται μακριά από τα Χανιά, σε μήνυμά του, αφού ανέφερε ότι και η εκδήλωση αυτή της «Ε» είναι αφιερωμένη στη μνήνη των 79 συνανθρώπων μας που έχασαν τη ζωή τους στη φοβερή ναυτική τραγωδία που έπληξε τη χώρα μας,
σημείωσε ότι «το θέμα του συγκεκριμένου τεύχους των "Ιστορικών" της "Ε" είναι από μόνο του σπουδαίο από κάθε άποψη».
 «Η Κρητική Πολιτεία», αναφέρει, «ήταν ένα κορυφαίο ιστορικό γεγονός, που άνοιξε το δρόμο για την Ενωση της Κρήτης με τη μητέρα Ελλάδα και ανέδειξε τη μεγαλύτερη πολιτική φυσιογνωμία της νεότερης Ελλάδας, τον Ελευθέριο Βενιζέλο».
 Ο αρχισυντάκτης της «Ε», υπεύθυνος έκδοσης του «Ε-ΙΣΤΟΡΙΚΑ», Βαγγέλης Παναγόπουλος, αφού καλωσόρισε τον κόσμο, είπε μεταξύ άλλων ότι η Κρητική Πολιτεία ήταν «ο προθάλαμος για την Eνωση της Κρήτης με τη μητέρα-πατρίδα. Διατρέχουμε την ιστορία από το 1669 που η Οθωμανική Αυτοκρατορία καταλύει την κυριαρχία στο νησί και το κρατά ώς τις αρχές του εικοστού αιώνα. Και φτάνουμε περίπου 100 χρόνια πριν, στον ατυχή πόλεμο του 1897 όπου οι οθωμανικές δυνάμεις νίκησαν τον ελληνικό στρατό, γεγονός που σήμανε και ένα συμβιβασμό των Κρητών. Αντί της Ενωσης, δέχτηκαν την αυτονομία. Αυτή είναι και η περίοδος
της Kρητικής Πολιτείας με ύπατο αρμοστή της Κρήτης τον πρίγκιπα Γεώργιο, με σύνταγμα και κυβέρνηση που προήλθε από τις εκλογές της 24ης Ιανουαρίου 1899.
 Ο ίδιος τόνισε πως το «Ε-ΙΣΤΟΡΙΚΑ», αυτό το εργαλείο γνώσης και έρευνας, δεν θα επαναπαυτεί αλλά θα αναλάβει και άλλες πρωτοβουλίες και ανακοίνωσε ότι «σε λίγες μέρες θα εκδοθεί ένας οδηγός, ένα index, για να είναι εύκολη η πρόσβαση των αναγνωστών σε κάθε επιζητούμενο κεφάλαιο ή όνομα κάθε τόμου. Ενας τέτοιος οδηγός θα εκδίδεται κάθε χρόνο. Καταλήγοντας, σημείωσε ότι «η παρουσία μας εδώ, η παρουσία του πιο σημαντικού κομματιού της κοινωνίας των Χανίων και της Κρήτης, του κομματιού αυτού που απαρνείται τις τηλεδίκες, τα εύπεπτα τηλεοπτικά παράθυρα και τους ανέξοδους βερμπαλισμούς, είναι μία ιδιαίτερη τιμή
αλλά και ένα βάρος στους ώμους του επιτελείου και των συνεργατών του "Ε-ΙΣΤΟΡΙΚΑ"».
 Ο συντονιστής-επιμελητής της έκδοσης του «Ε-ΙΣΤΟΡΙΚΑ» Νίκος Βαρδιάμπασης τόνισε: «Υπηρετούμε την αλήθεια, όσο πικρή κι αν είναι αυτή, χωρίς να προσπαθούμε να γινόμαστε απλοϊκά ευχάριστοι με παραγεμίσματα και με φτηνές εκλαϊκεύσεις. Μας ενδιαφέρει η αλήθεια και όχι η εμπορικότητα. Γι' αυτό δεν χαριζόμαστε, δεν κολακεύουμε, λέμε τα σύκα σύκα και τη σκάφη σκάφη».
 Ο ίδιος υπογράμμισε ότι η Ιστορία μάς είναι απαραίτητη. Οχι τόσο για λόγους περιέργειας ή προγονολατρίας ή για λόγους συλλεκτικούς, όσο για λόγους προσαρμογής στο εκάστοτε παρόν για να αποφεύγουμε τα λάθη του παρελθόντος. Τα "Ε-ΙΣΤΟΡΙΚΑ", που γράφονται με μόχθο και με όλη τη δυνατή τεκμηρίωση, είναι μια προσφορά για το δάσκαλο, το μαθητή, τον πολίτη».
 Ο πρόεδρος της Ιστορικής Λαογραφικής και Αρχαιολογικής Εταιρείας Κρήτης Κωνσταντίνος Μουτζούρης ανέφερε: «Στην Κρήτη δεν χρειάζονται επέτειοι και αφορμές για να θυμόμαστε τον αγώνα του κρητικού αλλά και όλου του ελληνικού λαού για ανεξαρτησία, ελευθερία και ανθρώπινη αξιοπρέπεια. Και δεν χρειάζονται
επέτειοι και αφορμές, γιατί υπάρχουν τα μαρτυρολόγια που είναι γεμάτα μ' εκείνους που θυσιάστηκαν για τις υψηλές ιδέες».
 «Το 1898 -πρόσθεσε- η Κρήτη έγινε αυτόνομη για 15 χρόνια. Ο πρίγκιπας Γεώργιος, που ήλθε στις 9 Δεκεμβρίου του 1898, ως αρμοστής του νησιού, θεωρήθηκε, κατά κάποιον τρόπο, ο αρραβώνας για την ένωση της Κρήτης με την Ελλάδα. Και οι Προστάτιδες Δυνάμεις ήταν οι "εγγυήτριες" -εντός ή εκτός εισαγωγικών, όπως το προτιμάτε- για να είναι ήρεμο το χρονικό διάστημα της μνηστείας. Η μνηστεία, όμως, διαρκούσε πολύ, γι' αυτό οι Κρήτες ανέβηκαν ένοπλοι στο Θέρισο, για να επισπεύσουν το "γάμο", ο οποίος τελικά θα γίνει το 1913, την 1η του Δεκεμβρίου, μετά την ευτυχή έκβαση των Βαλκανικών πολέμων».
 Ο κ. Μουτζούρης τόνισε ακόμη ότι τα «IΣTΟPIKA» κάνουν τον αναγνώστη κοινωνό της ιστορικής γνώσης και τον βοηθούν να διαμορφώσει ιστορική σκέψη. «Τα "Ιστορικά" της "Ε" είναι εργαλείο χρήσιμο, είναι ένα παράθυρο ανοιχτό στο χθες, που αν βγεις από εκεί, βρίσκεις πιο καλά το δρόμο για το αύριο».
 Ο αν. καθηγητής Νεότερης Ιστορίας Πανεπιστημίου Κρήτης Γιώργος Μαργαρίτης σημείωσε ότι «η ακαδημαϊκή ιστοριογραφία είναι περίκλειστη σε πανεπιστημιακούς
και ερευνητικούς χώρους, κλειστή στον πολύ κόσμο. Από την άλλη μεριά, βλέπουμε
να υπάρχει μια ιστορική μυθοπλασία. Για διάφορους λόγους κτίζονται σχήματα για
το χθες ερήμην της επιστημονικής ιστορίας. Εκδόσεις όπως τα «IΣTΟPIKA» καλούνται να συμφιλιώσουν αυτά τα διαφορετικά πράγματα, που είναι δύσκολο εγχείρημα διότι φεύγει από την πεπατημένη».
 Ο αν. καθηγητής Νεότερης Ιστορίας Πανεπιστημίου Κρήτης, μόνιμος συνεργάτης του
«Ε-ΙΣΤΟΡΙΚΑ» Βασίλης Καρδάσης ανέφερε, εξάλλου, ότι «το εγχείρημα των "IΣTΟPIKΩN" της "Ε' έρχεται να απαντήσει σε ένα κρίσιμο όσο και δίκαιο, όταν τίθεται, ερώτημα: Μπορεί η ιστοριογραφία, η επιστήμη της Ιστορίας να είναι προσιτή στο μεγάλο κοινό; 
 Η απάντηση είναι θετική όταν τηρούνται οι μεθοδολογικές προδιαγραφές, όταν διασφαλίζονται οι όροι της ερμηνευτικής προσέγγισης του ιστορικού παρελθόντος.
Η προσήλωση στα σύγχρονα ρεύματα της ιστορικής επιστήμης, η αποϊδεολογικοποίηση του ιστοριογραφικού έργου, η αναζήτηση και ανάδειξη νεοτερικών προσεγγίσεων είναι όροι που υποχρεωτικά οφείλουν να τηρούν και τα «IΣTΟPIKA» της "Ε". Αυτό είναι το κομβικό σημείο του εγχειρήματος και σ' αυτό θα κριθεί όλη η προσπάθεια».
 Κατά τη διάρκεια της εκδήλωσης απηύθυναν χαιρετισμούς ο σεβασμιότατος μητροπολίτης Κισάμου και Σελίνου Ειρηναίος και ο νομάρχης Χανίων Γιώργος Κατσανεβάκης. Χαιρετισμούς έστειλαν, αφού δεν μπορούσαν να παρευρεθούν λόγω συνεδρίασης της Βουλής, οι βουλευτές Χανίων του ΠΑΣΟΚ Μανώλης Σκουλάκης, Σήφης
 Στην εκδήλωση παραβρέθηκαν μεταξύ άλλων: Ο δήμαρχος Χανίων Γιώργος Τζανακάκης,
δήμαρχοι και άλλων δήμων του Νομού Χανίων, δημοτικοί και νομαρχιακοί σύμβουλοι, ο γενικός αστυνομικός διευθυντής Κρήτης Γιάννης Πανηγυράκης, ο αστυνομικός διευθυντής Χανίων Ανδρέας Αθανασίου, οι διοικητές και εκπρόσωποι των στρατιωτικών μονάδων του νομού, ο πρόεδρος του Ιατρικού Συλλόγου Χανίων Ευτ. Λαμπουσάκης, ο πρόεδρος του Συλλόγου Δασκάλων και Νηπιαγωγών Φώτης Ποντικάκης, εκπρόσωποι και των άλλων τοπικών φορέων και πλήθος κόσμου που, όπως προαναφέρθηκε, γέμισαν την αίθουσα τιμώντας την εκδήλωση.
