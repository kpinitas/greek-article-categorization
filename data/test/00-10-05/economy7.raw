Μεταξύ Σκύλας και Xάρυβδης, η Ευρωπαϊκή Κεντρική Τράπεζα συνεδριάζει σήμερα προκειμένου να αποφασίσει για το ύψος των επιτοκίων στη ζώνη του ευρώ. 
 Οι τελευταίες ενδείξεις από τη γαλλική οικονομία ενισχύουν το ενδεχόμενο επιβράδυνσης της οικονομικής ανάπτυξης στην ευρωπαϊκή οικονομία ενώ από την άλλη πλευρά, το ευρώ χθες υποχώρησε στο χαμηλότερο επίπεδο των τελευταίων ημερών έναντι του δολαρίου. Επιπλέον με τις διεθνείς τιμές του πετρελαίου σταθερά κολλημένες πάνω από τα 30 δολάρια, ο πληθωριστικός κινδύνος παραμένει στη γηραιά ήπειρο πάντα ισχυρός. 
 Τα στοιχεία αυτά καθιστούν ιδιαίτερα δύσκολη τη σημερινή απόφαση των Eυρωπαίων
τραπεζιτών οι οποίοι καλούνται να βρούν τη χρυσή τομή. 
 Συγκεκριμένα, τα χθεσινά στοιχεία για την καταναλωτική εμπιστοσύνη προκάλεσαν έκπληξη στους αναλυτές αφού αυτή σημείωσε το Σεπτέμβριο τη μεγαλύτερη πτώση των τελευταίων 4 ετών. Με δεδομένο το πρόσφατο ισχυρό δυναμισμό της γαλλικής οικονομίας, η ενδεχόμενη μείωση των δαπανών από τους Γάλλους καταναλωτές θα μπορούσε να σημάνει επιβράδυνση του ρυθμού οικονομικής ανάπτυξης. Αντίστοιχα μηνύματα έρχονται από τη Γερμανία όπου το ινστιτούτο Ifo προειδοποίησε την περασμένη Κυριακή ότι οι υψηλές τιμές του πετρελαίου απειλούν με επιβράδυνση τη μεγαλύτερη οικονομία της Ευρωπαϊκής Ενωσης. Με αφορμή αυτές τις ενδείξεις πολλοί οικονομολόγοι φοβούνται ότι ο κύκλος της ευρωπαϊκής οικονομίας ξεπέρασε
ήδη το υψηλότερο του σημείο και προχωρά πλέον στη φάση της επιβράδυνσης, άποψη
πάντως ακραία που δεν συμμερίζεται ο πρόεδρος της Κομισιόν Ρομάνο Πρόντι. Συγκεκριμένα, ο κ. Πρόντι σε χθεσινές δηλώσεις υπεραμύνθηκε της ευρωπαϊκής οικονομίας προβλέποντας μάλιστα ότι θα σημειώσει ταχύτερο ρυθμό ανάπτυξης σε σχέση με τις ΗΠΑ. 
 Στον αντίποδα των παραπάνω, που υποδεικνύουν αμετάβλητη αν όχι χαλαρότερη νομισματική πολιτική, η ΕΚΤ καλείται να συνυπολογίσει τον πληθωριστικό κίνδυνο
και το αδύναμο ευρώ. Οι τελευταίες ενδείξεις στο μέτωπο του πληθωρισμού δεν ήταν οι καλύτερες. Τον περασμένο Αύγουστο οι τιμές παραγωγού εκτοξεύτηκαν στο 5, 6% ενώ όλες σχεδόν οι χώρες της Ενωσης παρουσιάζουν σήμερα πληθωρισμό μεγαλύτερο του 2%, φετινό στόχο της ΕΚΤ. Το ευρώ από την πλευρά του υποχωρώντας χθες έως και τα 87, 17 σεντς το χαμηλότερο επίπεδο εβδομάδας χθες αποτελεί έναν επιπλέον πονοκέφαλο. Η ΕΚΤ δαπάνησε 3-5 δισ. ευρώ πριν από 12 ημέρες σε συνεργασία με τη FED και την Τράπεζα της Ιαπωνίας προκειμένου να το στηρίξει. Ομως έκτοτε το κοινό νόμισμα έχασε 3 σεντς και ο κίνδυνος περαιτέρω πτώσης του παραμένει πάντοτε πιθανό γεγονός που δεν μπορεί παρά να προβληματίζει τον κ. Ντουίζενμπεργκ και την παρέα του.
