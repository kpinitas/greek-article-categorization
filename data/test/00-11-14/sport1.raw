 Η ΠΑΕ ΠΑΟΚ ωρύεται για τις υποδείξεις Φινοκαλιώτη στο ματς του Πύργου και απευθυνόμενη με επιστολή της στον υφυπουργό Αθλητισμού Γιώργο Φλωρίδη ζητάει τη διακοπή του πρωταθλήματος, που εξαρτάται από τη βούληση της «παράγκας»! .
 Η Λεωφόρος Αλεξάνδρας μετράει ακόμα τις... πληγές της από τις διαθέσεις των χούλιγκαν, οι οποίοι στο ντέρμπι των «αιωνίων αντιπάλων» προκάλεσαν καταστροφές ύψους 14 εκ. δραχμών! 
 Ο υπουργός Δημόσιας Τάξης Μιχάλης Χρυσοχοΐδης σε τηλεφωνική επικοινωνία με τον κ. Φλωρίδη δηλώνει ότι δεν μπορεί να κρατάει σε ομηρεία μία πόλη για τη διεξαγωγή ενός αγώνα και γι' αυτό θα απαγορεύσει τη χορήγηση εισιτηρίων στους οργανωμένους οπαδούς της φιλοξενούμενης ομάδας! 
 Αυτά και άλλα πολλά συμβαίνουν στο ελληνικό πρωτάθλημα του 2000, το οποίο ξεκίνησε με καλές προϋποθέσεις, αλλά κανείς δεν μπορεί να προβλέψει πώς θα ολοκληρωθεί.
 Ο «Δικέφαλος», με αφορμή τα φαλτσοσφυρίγματα των διαιτητών και με αποκορύφωμα τη διαιτησία του Κώστα Φινοκαλιώτη (διαμαρτύρεται πάντως και ο Πανηλειακός!) εξέδωσε εμπρηστική ανακοίνωση, επισημαίνοντας τα ακόλουθα: «Το πρωτάθλημα... παράγκα βρίσκεται σε πλήρη εξέλιξη. Ο κατεξευτελισμός κάθε έννοιας αξιοπιστίας είναι το θέμα της κάθε αγωνιστικής. Βιώνουμε μία ατελείωτη φάρσα. Ανατροπές εκτός περιοχής βαφτίζονται, τώρα, πέναλτι».
 Στον επίλογο της ανακοίνωσης, ο ΠΑΟΚ απευθύνεται στον κ. Φλωρίδη, από τον οποίο ζητάει να καθαιρέσει από την προεδρία της ΕΠΑΕ τον Βίκτωρα Μητρόπουλο και να πάρει μέτρα ώστε να πάψει η δράση των εξωθεσμικών οργάνων στον χώρο του ποδοσφαίρου. Ονόματα και... διευθύνσεις πάντως δεν αναφέρονται.
 Αμεση ήταν η απάντηση της ΕΠΑΕ στις βολές του Γιώργου Μπατατούδη και των συνεργατών του. «Η νομιμότητα των πράξεων της διοργανώτριας αρχής δεν κρίνεται από τις περιστασιακές αντιλήψεις των νυν κατόχων της πλειοψηφίας των μετοχών διοικούντων του ΠΑΟΚ», αναφέρεται στην ανακοίνωση, με την οποία ο κ. Μητρόπουλος περνάει στην αντεπίθεση, υποδεικνύοντας στη διοίκηση Μπατατούδη να επανεξετάσει τη νομιμότητα των δικών της πράξεων και να αναζητήσει οικονομικούς πόρους για να εξοφλήσει τα τμήματα ποδοσφαίρου και μπάσκετ! 
 Δεν γλιτώνει την... εξορία ο Παναθηναϊκός και ενδεχομένως ο Ολυμπιακός για τα επεισόδια που αμαύρωσαν το ντέρμπι της Λεωφόρου Αλεξάνδρας. Οι «πράσινοι» κινδυνεύουν να παίξουν σε ουδέτερο γήπεδο από μία έως τρεις αγωνιστικές, ενώ πιθανότατα ο αθλητικός δικαστής θα βάλει λουκέτο για μία αγωνιστική και στο ΟΑΚΑ.
 Εάν εγκριθούν πάντως από τη γ.γ.Α. οι τροποποιήσεις του ΚΑΠ, ο αθλητικός δικαστής έχει τη δυνατότητα να υποχρεώσει τους «αιώνιους αντιπάλους» να αγωνιστούν κεκλεισμένων των θυρών. Προς το παρόν όμως, οι δικαστές δεν εκδίδουν αποφάσεις, καθώς εκκρεμεί η επικύρωση των τροποποιήσεων και δεν γνωρίζουν ποιες διατάξεις του ΚΑΠ ισχύουν! ! ! 
 Στην περίπτωση που Παναθηναϊκός και Ολυμπιακός τιμωρηθούν με αποκλεισμό έδρας, τότε ενδέχεται να εκτίσουν την ποινή τους στη Ρόδο, τη Μυτιλήνη ή την Αλεξανδρούπολη.
 Στην έκθεση του ο παρατηρητής της ΕΠΑΕ Παναγιώτης Φιλιππόπουλος υπογραμμίζει ότι ο επικεφαλής της αστυνομικής δύναμης μία ώρα πριν οι ομάδες βρεθούν στη σέντρα του ζήτησε να μην αρχίσει το ντέρμπι! Στην έκθεση αναφέρονται, επίσης, οι τραυματισμοί των Βόκολου, Λουτσιάνο από οπαδούς του Παναθηναϊκού, καθώς και η επισήμανση του προέδρου της «πράσινης» ΠΑΕ Αγγελου Φιλιππίδη, να μην επιστρέψουν τα ΜΑΤ στη θύρα 11. «Εκεί βρίσκονται μόνο φίλαθλοι του Παναθηναϊκού, οπότε δεν είναι αναγκαίο να γυρίσουν οι αστυνομικοί (βγήκαν όταν ξεκίνησαν τα επεισόδια έξω από το γήπεδο) », φέρεται να είπε ο κ. Φιλιππίδης, ο οποίος λογάριαζε χωρίς τις προθέσεις των οπαδών του Παναθηναϊκού, οι οποίοι έσπασαν καθίσματα και τα έριξαν στον αγωνιστικό χώρο τραυματίζοντας τον Λουτσιάνο.
 Χθες, το πρωϊ έγινε καταμέτρηση των ζημιών που προκάλεσαν στη Λεωφόρο οι οπαδοί των δύο ομάδων. Στις «κόκκινες» θύρες 6 και 7 βρέθηκαν 1.999 σπασμένα καθίσματα. Δύο στους τρεις οπαδούς του Ολυμπιακού (είχαν πουληθεί 3.300 εισιτήρια) κατέστρεψαν, δηλαδή, το πλαστικό τους κάθισμα! Οι φίλαθλοι του Παναθηναϊκού... σεβάστηκαν το γήπεδο της ομάδας τους και προκάλεσαν φθορές μόλις σε 100 καθίσματα.
 Στην έκθεσή του για το ντέρμπι Παναθηναϊκός - Ολυμπιακός ο υπεύθυνος της ΕΠΑΕ για θέματα ασφάλειας Γιώργος Μακρυαλέας επιρρίπτει ευθύνες στην αστυνομία για όσα διαδραματίστηκαν εντός και εκτός γηπέδου. Συγκεκριμένα, ο κ. Μακρυαλέας υποστηρίζει ότι το κακό ξεκίνησε όταν 200 φίλαθλοι του Παναθηναϊκού είχαν στήσει ενέδρα 30 μέτρα από το σημείο που θα περνούσαν οι οργανωμένοι οπαδοί του Ολυμπιακού για να πάνε στη Λεωφόρο. «Ζήτησα από τον αστυνομικό διευθυντή να τους απομακρύνει για να μην αρχίσει πετροπόλεμος με τον... εχθρό», έλεγε σε δημοσιογράφους ο κ. Μακρυαλέας, ο οποίος συμπλήρωσε: «Δεν με άκουσε και οι οπαδοί του Παναθηναϊκού άρχισαν να πετούν πέτρες στους οργανωμένους φιλάθλους του Ολυμπιακού. Από κει ξεκίνησε το κακό, καθώς στη συνέχεια τα επεισόδια μεταφέρθηκαν στις εξέδρες».
 Χθες, το μεσημέρι ο εισαγγελέας χαρακτήρισε «επικίνδυνους για τις αθλητικές εκδηλώσεις» τους τρεις συλληφθέντες των επεισοδίων στο ντέρμπι. Σε βάρος τους άσκησε ποινική δίωξη για «παράβαση του νόμου που αφορά τα μέτρα πρόληψης και καταστολής της βίας στους αγωνιστικούς χώρους» τούς παρέπεμψε σε δίκη. 
 Σύμφωνα με πληροφορίες, η αντίδραση της κυβέρνησης για όσα έγιναν στη Λεωφόρο θα είναι άμεση. Οι κ.κ. Χρυσοχοΐδης, Φλωρίδης θα υπογράψουν κοινή υπουργική απόφαση, στην οποία θα καθορίζονται μέτρα για την πάταξη και την καταστολή της βίας. Στην υπουργική απόφαση θα προβλέπεται η μη χορήγηση εισιτηρίων στους οργανωμένους οπαδούς της φιλοξενούμενης ομάδας, ενώ θα διαλύονται οι σύνδεσμοι φιλάθλων που δεν έχουν αναγνωριστεί από τον υφυπουργό Αθλητισμού.
 Στην επικοινωνία που είχαν οι κ.κ. Χρυσοχοΐδης, Φλωρίδης, ο υπουργός Δημόσιας Τάξης υποστήριξε ότι «δεν μπορώ να κρατάω σε ομηρεία μία πόλη για ένα παιχνίδι, έχοντας στους δρόμους 3.000 αστυνομικούς»! 
 *Και με τη... βούλα του παρατηρητή διαιτησίας Γιάννη Αμπελάκια, ο Κύρος Βασσάρας αρίστευσε στο ντέρμπι των «αιωνίων αντιπάλων». Ο διεθνής ρέφερι βαθμολογήθηκε με 9 τόσο στον πειθαρχικό έλεγχο, όσο και στην εφαρμογή των κανονισμών.
 Στην πειθαρχική επιτροπή διαιτησίας θα λογοδοτήσει για τα φαλτσοσφυρίγματά του στο παιχνίδι Πανηλειακός - ΠΑΟΚ ο Κώστας Φινοκαλιώτης, ο οποίος βαθμολογήθηκε από τον παρατηρητή του με 5 στην εφαρμογή των κανονισμών.
