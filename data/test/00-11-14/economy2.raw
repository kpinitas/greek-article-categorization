Υψηλά επιθυμεί να διατηρηθούν τα επιτόκια χορηγήσεων μέχρι το τέλος του έτους η Τράπεζα της Ελλάδος, καθώς η διοίκησή της ανησυχεί για εμφάνιση ισχυρών πληθωριστικών πιέσεων στην οικονομία. 
 Το εργαλείο το οποίο θα χρησιμοποιήσει η ΤτΕ προκειμένου να «αποφευχθούν» μειώσεις των επιτοκίων, είναι ο περιορισμός της ρευστότητας που θα διοχετεύει στα πιστωτικά ιδρύματα. 
 Τόσο τα δραχμικά όσο και τα δάνεια σε ευρώ που προσφέρουν οι τράπεζες σήμερα είναι σχετικά πιο ακριβά απ' αυτά που προσφέρουν τα πιστωτικά ιδρύματα στη ζώνη του ευρώ. Ετσι ακόμη και στα στεγαστικά δάνεια σε ευρώ, αλλά κυρίως στα καταναλωτικά, υπάρχουν περιθώρια για περάιτέρω μείωση των επιτοκίων. Ειδικά μάλιστα στα καταναλωτικά δάνεια, τα δραχμικά επιτόκια κυμαίνονται στο 15% και μέχρι το τέλος του έτους θα πρέπει να υποχωρήσουν τουλάχιστον στο 10%. Η πλήρης προσαρμογή των ελληνικών επιτοκίων με αυτά που ισχύουν στη ζώνη του ευρώ δεν πρόκειται να έχει ολοκληρωθεί πριν από το τέλος του έτους. Μάλιστα, όπως ανέφεραν χθες ανώτατα στελέχη της διοίκησης της Τράπεζας της Ελλάδος, «λόγω των πληθωριστικών πιέσεων η ΤτΕ θα προσπαθήσει να ελέγξει, μέσω της συγκρατημένης παροχής ρευστότητας στα πιστωτικά ιδρύματα, τις μειώσεις των επιτοκίων που προσφέρουν αυτά στην πελατεία τους». 
 Βέβαια, οι Eλληνες καταναλωτές θα πρέπει εδώ και αρκετό καιρό να αισθάνονται Ευρωπαίοι, τουλάχιοτον η μερίδα εκείνη του πληθυσμού που αποφάσισε να πάρει κάποιο στεγαστικό δάνειο. Τα επιτόκια που προσφέρουν εδώ και αρκετούς μήνες για την κατηγορία αυτή των δανείων οι ελληνικές τράπεζες είναι περίπου στο 6% με 7%, στο ίδιο επίπεδο δηλαδή με τα επιτόκια που προσφέρουν ήδη οι τράπεζες των χωρών που μετέχουν στη ζώνη του ευρώ. Αντίθετα στην καταναλωτική πίστη, δηλαδή στα καταναλωτικά και τα προσωπικά δάνεια, οι αποκλίσεις είναι σημαντικές καθώς τα δραχμικά επιτόκια στις περιπτώσεις αυτές είναι υψηλότερα από εκείνα που ισχύουν στις άλλες χώρες της Ε.Ε. 
 Η ελκυστικότητα των επιτοκίων σε ευρώ στα στεγαστικά δάνεια εξηγεί σε ένα βαθμό τη μεγάλη προτίμηση που έχει δείξει γι' αυτά το συναλλάσσομενο κοινό, καθώς σύμφωνα με εκτιμήσεις τραπεζικών στελεχών, περίπου 2 στα 3 στεγαστικά δάνεια που χορηγούνται είναι σε ευρώ. Οι περισσότερες τράπεζες προσφέρουν μια μεγάλη ποικιλία στεγαστικών προϊόντων σε ευρώ. Ετσι, εκτός από τα δάνεια κυμαινόμενου επιτοκίου, το οποίο κυμαίνεται στο 8, 5% με 9%, οι δανειολήπτες έχουν τη δυνατότητα να «κλειδώσουν» το δάνειό τους με ένα σταθερό επιτόκιο για
τα πρώτα χρόνια. Για παράδειγμα, η Εθνική Τράπεζα προσφέρει επιτόκιο 7, 10%, σταθερό για τα πρώτα τρία χρόνια, ενώ η Αlpha προσφερεί 7, 5% σταθερό για τα πρώτα πέντε χρόνια.
 Η επιλογή του κατάλληλου στεγαστικού προϊόντος εξαρτάται από τις προσδοκίες που έχει διαμορφώσει ο δανειολήπτης για την εξέλιξη των επιτοκίων, αφού ως γνωστόν συναλλαγματικός κίνδυνος για το ευρώ δεν υπάρχει. Αλλωστε η δραχμή έχει ήδη βρεθεί μία ανάσα από την κεντρική της ισοτιμία. Ωστόσο, ακριβείς προβλέψεις για την πορεία των επιτοκίων του ευρώ δεν μπορούν να γίνουν με σχετική ασφάλεια. Πάντως με δεδομένες τις πληθωριστικές πιέσεις που έχουν γίνει ορατές και στη ζώνη του ευρώ, αλλά και την αγωνιώδη προσπάθεια που καταβάλλει η Ευρωπαϊκή Κεντρική Τράπεζα για να στηρίξει το ενιαίο νόμισμα, θα πρέπει να θεωρείται σχεδόν βέβαιο ότι μέχρι το τέλος του έτους τα διατραπεζικά
επιτόκια στο ευρώ θα σημειώσουν αύξηση κατά 0, 25%. Η αύξηση αυτή αργά ή γρήγορα θα περάσει και στα επιτόκια χορηγήσεων, εφόσον αυτά είναι κυμαινόμενα.
 Στην αγορά των καταναλωτικών δανείων, η εικόνα είναι σαφώς διαφοροποιημένη, καθώς οι αποκλίσεις των δραχμικών επιτοκίων με αυτά που ισχύουν στη ζώνη του ευρώ, είναι αρκετά μεγάλες. Ετσι ακόμη και σήμερα υπάρχουν τράπεζες που προσφέρουν με αρκετή ευκολία προσωπικά δάνεια (μέχρι ένα εκατομμύριο δραχμές)
με πραγματικό επιτόκιο που ξεπερνάει το 19%. Αντίθετα, στην Ευρωπαϊκή Ενωση κατά μέσο όρο, σύμφωνα με τα στοιχεία της Ευρωπαϊκής Κεντρικής Τράπεζας, το μέσο επιτόκιο δανεισμού κυμαίνεται στο 8%. Επιπροσθέτως στη ζώνη του ευρώ δεν ισχύουν οι περιορισμοί που ισχύουν στην ελληνική αγορά για τη χορήγηση των καταναλωτικών δανείων. Οι περιορισμοί αυτοί (ύψος δανείου έως 8 εκατ. δρχ. και
κάλυψη μόνο του 65% της δαπάνης για την οποία προορίζεται το δάνειο) αναμένεται να αρθούν και στη χώρα μας μετά την ένταξη μας στη ζώνη του ευρώ. 
