  ΝΙΝΟΥ ΦΕΝΕΚ ΜΙΚΕΛΙΔΗ Ηπορεία μιας ομάδας προσώπων, που η μοίρα τους διασταυρώνεται στις παραμονές της Πρωτοχρονιάς στην ταινία «2000+1 στιγμές» του Δημήτρη Αθανίτη και μια σατιρική ματιά σε μερίδα της σύγχρονης νεολαίας στην ταινία «17 στα 18» του Μίμη Κουγιουμτζή, ήταν τα θέματα των δύο (άνισων) ταινιών του Ελληνικού Πανοράματος που είδαμε στο χθεσινό πρόγραμμα του φεστιβάλ. Χθες, πάντως, οι εκπλήξεις περιορίστηκαν στο Διεθνές Διαγωνιστικό Tμήμα με την προβολή τόσο της ιρανικής ταινίας «Τη μέρα που έγινα γυναίκα» του Μαρζιγιέ Μεσκίνι και της αγγλικής «Το τελευταίο καταφύγιο» του Πάβελ Παβλικόφσκι, που πρωτοείδαμε στο πρόσφατο φεστιβάλ Βενετίας.  Αξίζει να σημειώσω το εξαιρετικά ενδιαφέρον αφιέρωμα (στους «Νέους Ορίζοντες») στην ελληνικής καταγωγής Γαλλίδα σκηνοθέτρια Ανιές Βαρντά, που είχε έρθει και στην Αθήνα πριν από μερικά χρόνια, προσκαλεσμένη του Πανοράματος της «Ελευθεροτυπίας» για να παραστεί στο τότε μεγάλο αφιέρωμα στο έργο της.  Από τις ταινίες της που θα δούμε, ξεχωρίζουν η κλασική πια «Η Κλεό από τις 5 ώς τις 7», από τις πρώτες ταινίες που έκαναν γνωστό στο διεθνές κινηματογραφόφιλο κοινό την ύπαρξη της γαλλικής «νουβέλ βαγκ», καθώς και τη βραβευμένη με το Χρυσό Λιοντάρι της Βενετίας ταινία της «Δίχως στέγη, δίχως νόμο», με την εκπληκτική, βραβευμένη ερμηνεία της Σαντρίν Μπονέρ. «2000+1 στιγμές» Σκηνοθεσία-σενάριο: Δημήτρης Αθανίτης. Ηθοποιοί: Βίκυ Βολιώτη, Ιερώνυμος Καλετσάνος, Μαρία Πρωτόπαππα, Δημοσθένης Παπαδόπουλος, Μαριάννα Καλμπάρη. Διάρκεια: 75 λεπτά. Την πορεία μιας ομάδας διαφορετικών και άσχετων μεταξύ τους προσώπων, που η μοίρα τους διασταυρώνεται αναπάντεχα την παραμονή της Πρωτοχρονιάς του 2000 παρουσιάζει στη νέα του ταινία ο Δημήτρης Αθανίτης («Αντίο Βερολίνο», «Ονειρο καλοκαιρινής νύχτας»).  Στο νου βέβαια έρχονται ταινίες όπως τα «Στιγμιότυπα» του Ρόμπερτ Ολτμαν. Για να φτιάξεις όμως μια τέτοια ταινία, χρειάζεται από τη μια ένα γερό, σφιχτοδεμένο, με πειστικούς χαρακτήρες σενάριο κι από την άλλη μια δεξιοτεχνία, αν όχι έμπνευση, στη σκηνοθεσία.  Η ιστορία του Αθανίτη είναι κατ' αρχάς ενδιαφέρουσα, όπως είναι και η επιλογή των διάφορων προσώπων του: ο επιχειρηματίας με τη σύζυγο και την έγκυο ερωμένη, που δέχεται κάποιο τηλεφωνικό επαγγελματικό εκβιασμό, ο μοναχικός γέρος που ζει στην ίδια πολυκατοικία με την ερωμένη, ο άνεργος που δέχεται να γίνει εκτελεστής δολοφόνος, το Αλβανάκι που περιφέρεται στους δρόμους. Μόνο που κανένα από τα πρόσωπα αυτά δεν αναπτύσσεται (ούτε καν η μοναξιά του γέρου), με αποτέλεσμα να παραμένουν μονοδιάστατα, έτσι που ο θεατής να μην ενδιαφέρεται γι' αυτά.  Οσο για τη σκηνοθεσία, αυτή περιορίζεται σε μια σωστή, χωρίς φαντασία διεκπεραίωση ­ ενώ οι αναφορές στα διάφορα διεθνή γεγονότα και τις καταστροφές δεν δένει καθόλου με το υπόλοιπο θέμα της ταινίας. «17 στα 18» Σκηνοθεσία: Μίμης Κουγιουμτζής. Σενάριο: Αλέξης Γραμματόπουλος, Ελένη Λαζάρου. Ηθοποιοί: Αφροδίτη Αλ Σαλέχ, Πέτρος Χυτήρης, Φοίβος Παπαδόπουλος, Ελένη Ζιώγα, Πάρις Λύκος, Μιχάλης Γεωργακόπουλος. Διάρκεια: 86 λεπτά. Ενα είδος παρωδίας του Trainspotting θέλησε να κάνει με την ταινία του αυτή ο Μίμης Κουγιουμτζής. Κι αν τελικά δεν πέτυχε ολοκληρωτικά, έφτιαξε μια ταινία που βλέπεται με αρκετή συμπάθεια, πράγμα που δυστυχώς δεν μπορείς να το πεις για πολλές από τις ελληνικές ταινίες που παρουσιάζονται εδώ στη Θεσσαλονίκη. Οι ήρωές του είναι νεαροί μιας συγκεκριμένης μερίδας της νεολαίας. Τέσσερις κολλητοί φίλοι, που μόλις έχουν τελειώσει το Λύκειο, που ίσως να διαβάζουν το «Κλικ» και να βλέπουν τις ταινίες της Μαλέα και του Ρέππα, περνώντας τις ώρες τους κάνοντας διάφορες πλακίτσες για το σεξ και τα άλλα, πολύ περιορισμένα ενδιαφέροντά τους. Ωσπου ο ένας απ' αυτούς μπλέκει με έναν ντίλερ και τη σέξι γκόμενά του... Το καλό είναι ότι ο σκηνοθέτης στράφηκε σε νεαρούς για το σενάριό του, με αποτέλεσμα, έστω κι αν από πλευράς δομής αυτό να έχει αρκετές αδυναμίες, να έχει τουλάχιστο ζωντανούς διαλόγους, αυτούς που εκπροσωπούν τη συγκεκριμένη νεολαία του. Οπως ανάφερα, έμπνευση είναι το Trainspotting και άλλες παρόμοιες ταινίες, μόνο που ο Κουγιουμτζής θέλησε να δώσει την παρωδία τους. Με ένα μοντέρνο στιλ, με την κάμερα στο χέρι, με περίεργες γωνίες λήψης, παραμορφωτικούς φακούς, γοργό ρυθμό και σύγχρονη ποπ μουσική, κατάφερε μέχρι σ' ένα βαθμό να δώσει μια ταινία που σταδιακά αρχίζει να σε παρασέρνει στην πλοκή της και το (ιδιόμορφο, πρέπει να πω) χιούμορ της. Στα συν της ταινίας του, οι ευχάριστες ερμηνείες της ομάδας των νέων ηθοποιών του. Οι ξένες ταινίες Η γυναίκα και η κατάστασή της στο σύγχρονο Ιράν παρουσιάζεται για δεύτερη φορά στο φετινό πρόγραμμα του φεστιβάλ, τη φορά αυτή στο διαγωνιστικό τμήμα του. Πρόκειται για την ταινία «Τη μέρα που έγινα γυναίκα» του Μαρζίγιε Μεσκίνι, που πρωτοπροβλήθηκε στην Εβδομάδα της Κριτικής του Φεστιβάλ Βενετίας. Η ταινία αποτελείται από τρεις διαφορετικές ιστορίες, που καλύπτουν γυναίκες τριών διαφορετικών γενεών. Στην πρώτη, ενός μικρού κοριτσιού που, όταν μπαίνει στο ένατο έτος της ηλικίας της, θεωρείται ότι γίνεται γυναίκα και είναι αναγκασμένη να σταματήσει να παίζει με αγόρια, και συγκεκριμένα το νεαρό φίλο της Χασάν, στη δεύτερη, μιας νεαρής παντρεμένης γυναίκας που παίρνει μέρος σε αγώνα δρόμου με ποδήλατα, σπορ που ο σύζυγος και οι δικοί του θεωρούν αιτία για διαζύγιο και στην τρίτη, μιας γιαγιάς που, έχοντας αποκτήσει χρήματα αποφασίζει ν' αγοράσει όλα όσα δεν μπόρεσε όταν ήταν σε νεότερη ηλικία.  Ο Μεσκίνι φτιάχνει ένας είδος αλληγορίας, που αναπτύσσει με τρόπο άλλοτε άμεσο και συγκινητικό (η μικρή Χάρα που προσπαθεί να εκμεταλλευτεί τη λίγη ώρα που της απομένει πριν «γίνει γυναίκα» για να παίξει με το νεαρό φίλο της) άλλοτε αλληγορικό (η ποδηλατοδρομία με την ηρωίδα να ποδηλατεί παράλληλα με το σύζυγο που την κυνηγά πάνω στο άλογο), άλλοτε χιουμοριστικό (η γριά γυναίκα με τα διάφορα έπιπλα και αντικείμενα πάνω σε βάρκες να πλέει στο πέλαγος). Μια ακόμη σημαντική ταινία στον κατάλογο των νέων ταινιών από το Ιράν. Στην αγγλική ταινία «Το τελευταίο καταφύγιο» (ή «Τελευταίο θέρετρο») του Πάβελ Παβλικόφσκι, έχουμε τα προβλήματα που αντιμετωπίζουν μια Ρωσίδα μετανάστρια και ο γιος της, που φτάνουν στην Αγγλία για να συναντήσουν τον πατέρα του παιδιού.  Ο Παβλικόφσκι καταγράφει με τρόπο σχεδόν ντοκιμαντεριστικό τα προβλήματα που αντιμετωπίζει η ηρωίδα του (τον περιορισμό της σ' ένα παραθαλάσσιο θέρετρο μαζί με άλλους λαθρομετανάστες, οι προσπάθειές της να διαφύγει), σκιαγραφώντας με συμπάθεια αλλά και ζωντάνια το πορτρέτο (σχεδόν τραγικό) της μοναχικής μετανάστριάς του.
