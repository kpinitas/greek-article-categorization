«Κουμπωμένος» από τώρα δηλώνει ο Συνασπισμός για τις δημοτικές και νομαρχιακές εκλογές του... 2002, προκαλώντας όμως τις πρώτες αντιδράσεις όχι στο ΠΑΣΟΚ, αλλά στο εσωτερικό του.
 Η Πολιτική Γραμματεία φρόντισε να ξεκαθαρίσει το θέμα νωρίς, προετοιμάζοντας τη σύνοδο της Κεντρικής Πολιτικής Επιτροπής του Σαββατοκύριακου, εν όψει του θεματικού συνεδρίου του Φεβρουαρίου για την Τοπική Αυτοδιοίκηση. Ετσι: 
 * Δίνει στίγμα ότι οι πολιτικές θέσεις του ΣΥΝ είναι εκ διαμέτρου αντίθετες με
την πολιτική του ΠΑΣΟΚ, και κατά συνέπεια δεν μπορεί να γίνεται συζήτηση για οποιαδήποτε συνεργασία τωρινή ή μελοντική.
 * Προσπαθεί να προλάβει φαινόμενα του 1998, που προκάλεσαν εσωκομματική ένταση, κυρίως στην περίπτωση της Αθήνας.
 Ωστόσο, οι Μ. Παπαγιαννάκης, Θ. Μαργαρίτης και Κ. Πουλάκης εξέφρασαν τη διαφωνία τους μιλώντας για μια απόφαση βεβιασμένη, η οποία δεν λαμβάνει υπόψη την αυτοδιοικητική εμπειρία του ΣΥΝ.
 Στην εισήγησή της προς την ΚΠΕ η Π.Γ. τονίζει ότι το κόμμα πρέπει να χαράξει μια εκλογική τακτική, που θα στηρίζεται στις ιδιαιτερότητες του κάθε δήμου, με
φερέγγυους όμως συνδυασμούς. Ετσι, κατά περίπτωση θα επιδιωχθούν οι ευρύτερες δυνατές συνεργασίες ή θα επιλεγεί η αυτόνομη εκλογική κάθοδος.
 Σε νομαρχιακό επίπεδο η κατεύθυνση είναι για αυτόνομη κάθοδο με συνεργασίες από το χώρο της σύγχρονης ριζοσπαστικής Αριστεράς και της Οικολογίας. Δεν αποκλείεται όμως η συμμετοχή σε ευρύτερα ψηφοδέλτια, αν αυτή επιβάλλεται από την τοπική ιδιαιτερότητα.
 Στους τρεις μεγάλους δήμους (Αθήνα, Πειραιάς και Θεσσαλονίκη) η κάθοδος οπωσδήποτε θα είναι αυτόνομη με επικεφαλής πρόσωπα ευρύτερης αποδοχής. Ηδη για
την πρωτεύουσα ακούγεται το όνομα του Φώτη Κουβέλη και για τον Πειραιά της Στέλλας Αλφιέρη και του Θοδωρή Δρίτσα.
 Οι διαφωνούντες υποστηρίζουν ότι η απόφαση αυτή παρακάμπτει με μεγάλη ευκολία την έννοια των τοπικών κοινωνιών, που κυριαρχούσε στις προηγούμενες αποφάσεις του κόμματος και δίνει έμφαση στη λογική των κομματικών καταγραφών, κάτι που θα έχει κόστος στην πολιτική φυσιογνωμία του ΣΥΝ. Σημαίνει επίσης ότι το κόμμα
αποσύρεται από ένα σημαντικό μέρος της αυτοδιοίκησης, που είναι οι νομαρχίες, κάτι που μεταφράζεται σε ανατροπή βασικών αντιλήψεων της Ανανεωτικής Αριστεράς, η οποία ανέκαθεν αγωνιζόταν για να συμμετάσχει ενεργά στους τοπικούς θεσμούς.
