Το αμίμητο σλόγκαν του Λάκη Λαζόπουλου στους «Δέκα Μικρούς Μήτσους», «...παίζουμε Κεδίκογλου; » (όπου έπεφταν και οι σχετικές φάπες), φαίνεται ότι βρήκε τραγική εφαρμογή χθες το μεσημέρι στην αίθουσα του Πενταμελούς Εφετείου Αθηνών, δίδοντας κατά κυριολεξία εμφυλιοπολεμική διάσταση στην ήδη τεταμένη δίκη του υπερνομάρχη Αθηνών, Πειραιώς Θόδωρου Κατριβάνου.
 Τη στιγμή που ο βουλευτής Ευβοίας Βασίλης Κεδίκογλου, ολοκλήρωνε την κατάθεσή του και αποχωρούσε υπό τις «επευφημίες» του πρώην υπουργού Ευάγγελου Γιαννόπουλου («γιε δοσίλογου κ.λπ.»), δράση ανέλαβε ο στρατηγός ε.α. Αγγελος Κεδίκογλου: 
 «Εγώ είμαι στρατηγός», ήταν η ιαχή που προηγήθηκε της «διά χειρός επίθεσης» με
αποδέκτη τον Ευάγγελο Γιαννόπουλο. «Σε διαψεύδω, είμαι ο Αγγελος Κεδίκογλου». «Γιος δοσίλογου είσαι και συ», αντέτεινε εκείνος μετά τη βίαιη απώθησή του.
 Πενήντα ένα χρόνια μετά, ο εμφύλιος απετράπη την ύστατη ώρα, με την παρέμβαση ψυχραιμοτέρων, και αφού απομακρύνθηκε και έτερος υπερήλικας που πλησίασε τον κ. Γιαννόπουλο με άγριες διαθέσεις, φωνάζοντας «υπηρέτησα στα Μελίσσια, θα τα πούμε εμείς...». «Ελατε ένας-ένας», απήντησε ο πρώην υπουργός.
 Λίγη ώρα πριν, ο μάρτυρας Βασίλης Κεδίκογλου είχε ερωτηθεί επιμόνως από τους συνηγόρους πολιτικής αγωγής, «για τη σχέση του με τον τότε βουλευτή (νυν ευρωβουλευτή) του ΚΚΕ, Στρατή Κόρακα»: «Είναι και φίλος μου, απλώς μια φορά είχε άδικο και αναγκάστηκα να απαντήσω», είπε εκείνος για το περίφημο χαστούκι
εντός του Κοινοβουλίου, το οποίο άλλωστε ενέπνευσε τον Λάκη Λαζόπουλο.
 Πριν όμως ακόμη συνέλθουν όλοι από το επεισόδιο, μια ατάκα του προεδρεύοντος της διαδικασίας, προέδρου Εφετών Ζήση Κώττα, προς τον εισαγγελέα της έδρας, άναψε φωτιές.
 Ο εισαγγελέας Μιχ. Δέτσης (ενώ στο βήμα είχε ανεβεί ο πρώην υπουργός Νικ. Αθανασόπουλος) ζήτησε να εξεταστεί ο μάρτυρας, Παν. Θεοδωρόπουλος, ο οποίος, σύμφωνα με άλλο μάρτυρα «θα βεβαίωνε ότι ο καπετάν Νέστορας (Σπ. Κοτσάκης) δεν
 Πρόεδρος: Να περιμένει με τη σειρά του. Δεν είναι άλλωστε στον κατάλογο μαρτύρων...
 Εισαγγελέας: Πρέπει κ. πρόεδρε. Τον ζήτησε η υπεράσπιση...
 Πρόεδρος: Δεν τον πρότεινε. Είπε να κρίνουμε εμείς...
 Η παρατήρηση αυτή του προέδρου, αλλά και η παρότρυνση του Ευάγγελου Γιαννόπουλου προς του δημοσιογράφους «το ακούσατε τι είπε ο πρόεδρος για τον εισαγγελέα; », προκάλεσαν την αντίδραση του κ. Μιχ. Δέτση: 
 «...Μετά από αυτό, που ουσιαστικά υπαινίσσεται ότι δεν θα κάνω μια αντικειμενική αγόρευση, δεν μπορώ να συνεχίσω. Παρακαλώ να διακόψουμε να μιλήσω με τον προϊστάμενό μου...».
 Ετσι, η δίκη διακόπηκε για το πρωί, όπου αναμένεται ο εισαγγελέας να ζητήσει την αυτοεξαίρεσή του. Αν το αίτημά του γίνει δεκτό από το δικαστήριο, είναι πολύ πιθανόν η δίκη να οδηγηθεί σε αναβολή.
 Από το πρωί πάντως, οι αντεγκλήσεις ήταν έντονες αλλά είχαν περιοριστεί σε φραστικό επίπεδο. Πρώτος κατέθεσε ο Νίκανδρος Κεπέσης (στέλεχος του ΚΚΕ): «Δεν
τον είδα με στολή ΕΛΑΣίτη», είπε για το μηνυτή.
 Η έλευση πάντως στην αίθουσα του Βασίλη Κεδίκογλου, συνοδεύτηκε από τη γνωστοποίηση εκ μέρους του Ευάγγ. Γιαννόπουλου της υποβολής «έβδομης μήνυσης σε βάρος του για συκοφαντική δυσφήμηση», «πλαστογραφία» και «διατάραξη συνεδριάσεων», με αφορμή όσα είχε πει σε επιτροπή της Βουλής (21/9/00), αλλά και όσα ανέφερε σε βάρος του με δελτίο Τύπου στις 2/11/00. 
 «Eίναι η μεγαλύτερη απάτη της σύγχρονης ιστορίας», είπε ο μάρτυρας.
 Πάντως ο πρώην υπουργός Δικαιοσύνης, αναφερόμενος στο χαρακτηρισμό «συνεργάτης
του Κοσκωτά», που είχε εκτοξεύσει σε βάρος του συνηγόρου Γιάννη Μαντζουράνη ο κατηγορούμενος Θόδωρος Κατριβάνος, δήλωσε μεταξύ άλλων: «Ως νομικός και πολιτικός είναι γνωστό ότι έφερα το κύριο βάρος για την αποκάλυψη της πολιτικής σκευωρίας σε βάρος του ΠΑΣΟΚ κατά την περίοδο του "βρώμικου '89", έτσι μπορώ να υπογραμμίσω ότι η εμπλοκή του Γιάννη Μαντζουράνη στο "σκάνδαλο Κοσκωτά", οφείλεται σε καθαρώς πολιτικούς και συγκυριακούς λόγους, και γι' αυτό μέχρι σήμερα εσιώπησε αναδεχιείς ακόμη με τη σιωπή του και προς τιμήν του, και ευθύνες που δεν του ανήκουν».
 Στο αρχείο τέθηκαν οι καταγγελίες του βουλευτή B. Kεδίκογλου εναντιόν του Eισαγγελέα Πρωτοδικών I. Aγγελή καθώς δεν προέκυψε κανένα στοιχείο επιβαρυντικό κατά του εισαγγελέα.
 Οπως έγινε γνωστό από την Eισαγγελία του Aρείου Πάγου, από τις προκαταρκτικές εξετάσεις που διενεργήθηκαν με αφορμή τις καταγγελίες Kεδίκογλου «ουδέν στοιχείο προέκυψε». Σύμφωνα με το βουλευτή, ο εισαγγελέας κατά τη διάρκεια της
θητείας του ως προϊσταμένου της Eισαγγελίας της Xαλκίδας είχε επιδείξει ολιγωρία για την εξάρθρωση κυκλωμάτων προστασίας στη B. Eύβοια.
