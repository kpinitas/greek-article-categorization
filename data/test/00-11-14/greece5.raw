Ενα γερό σπρώξιμο στην πολυπόθητη αποασυλοποίηση των ψυχικά νοσούντων, η οποία αποτελεί μείζονα στόχο της ψυχιατρικής μεταρύθμισης, έδωσε αναπάντεχα ο Eγκέλαδος, επιβεβαιώνοντας το ρητό ουδέν κακόν αμιγές καλού! 
 Μετά την καταστροφή πέρσι του 60% των κτιρίων του Ψυχιατρικού Νοσοκομείου στο Δαφνί δημιουργήθηκαν περί τους 7 νέους ξενώνες στην Αττική, όπου διαμένουν σε μικρές ομάδες και σε σχεδόν οικογενειακό περιβάλλον με τη συνεχή εποπτεία νοσηλευτικού προσωπικού, άτομα με ψυχικές παθήσεις που έχουν κριθεί από το επιστημονικό προσωπικό ως κατάλληλα να προχωρήσουν σ' αυτό το βήμα.
 «Στο παρελθόν δοκιμαστήκαμε με πολλούς τρόπους. Τώρα βλέπουμε να μας χαμογελά η ζωή. Αυξήθηκε η φροντίδα και η ελευθερία μας. Εδώ απολαμβάνουμε ηρεμία, καθαριότητα και όσα μας ανήκουν και είχαμε στερηθεί», είπε συγκινημένος εν ονόματι των συννοσηλευομένων του ο Γ. Σαρόγλου στα γενέθλια του ξενώνα στην οδό Φερών στο κέντρο της Αθήνας. Η ατμόσφαιρα στάθηκε κάτι παραπάνω από πανηγυρική, με τους ταλαιπωρημένους αυτούς ανθρώπους να συμμετέχουν λειτουργικά στις γιορταστικές εκδηλώσεις και μόνο λίγοι να μένουν περίλυποι, γιατί σ' αυτή τη σημαντική στιγμή οι συγγενείς τους ήταν απόντες.
 «Το γεγονός ότι είμαστε μέσα στην κοινότητα, σε μικρές ομάδες, όπου δίνεται έμφαση στην ανάπτυξη δεξιοτήτων, όπως η χρήση των μέσων μεταφοράς και του χρήματος, άλλων οικιακών εργασιών, αλλά και βόλτες μέσα στην πόλη που αυτοί οι
άνθρωποι είχαν απωλέσει λόγω της μακρόχρονης παραμονής στο Ψυχιατρείο αποτελεί
μεγάλη προώθηση της θεραπείας», θα πει ο επιστημονικός υπεύθυνος του ξενώνα ψυχίατρος Γιάννης Παπαδόπουλος.
 Ηδη τρία από τα 27 άτομα που ξεκίνησαν πέρσι στον ξενώνα, ζουν σε ακόμη πιο αυτόνομες συνθήκες σε προστατευμένα διαμερίσματα, ενώ ένας έχει γυρίσει σπίτι του. Αρκετοί απ' αυτούς τους ανθρώπους έχουν τη δυνατότητα εργασιακής απασχόλησης και κάποιοι παρακολουθούν σεμινάρια επαγγελματικής κατάρτισης. Το ημερήσιο πρόγραμμα είναι ελεύθερο, αλλά συνεχής είναι η παρακίνηση από τους νοσηλευτές για ομαδικές δραστηριότητες, ενώ στην εβδομαδιαία συνάντηση των ενοίκων του ξενώνα γίνεται συζήτηση για τα θέματα που τους απασχολούν και λαμβάνεται υπόψη η γνώμη τους.
 Και σε αυτήν την περίπτωση όμως ο δαίμονας της γραφειοκρατίας ταλανίζει: Οι υπουργικές αποφάσεις, που θα επέτρεπαν την ανάπτυξη προγραμμάτων ψυχοκοινωνικής αποκατάστασης-απασχόλησης έχουν υπογραφεί, αλλά δεν υλοποιούνται. Ακόμη οι 12μηνες συμβάσεις προσωπικού δεν εξασφαλίζουν τη σταθερότητα σχέσεων που απαιτεί η θεραπεία. «Υπάρχει μεγάλο ποσοστό στο Δαφνί που μπορεί να ζήσει έξω, χρειάζεται πολιτική βούληση και οργάνωση», καταλήγει ο κ. Παπαδόπουλος.
