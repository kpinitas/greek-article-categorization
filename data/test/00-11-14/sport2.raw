 Μετανιωμένος και έτοιμος να αποκαταστήσει τις σχέσεις του με τον Γιάννη Μαντζουράκη εμφανίζεται ο Τζιοβάνι Σίλβα ντε Ολιβέιρα, ο οποίος έριξε χθες...γέφυρα στον προπονητή του Ολυμπιακού. «Ο Τζιοβάνι κατάλαβε το λάθος του, θέλει να μιλήσει με τον κ. Μαντζουράκη και να δοθεί λύση στο πρόβλημα που δημιουργήθηκε», δήλωσε χθες το απόγευμα ο Λουτσιάνο, ο οποίος νωρίτερα είχε μιλήσει με τον Τζιοβάνι, που δεν βρίσκεται και στην καλύτερη ψυχολογική κατάσταση. Ο Μαντζουράκης φέρεται και εκείνος διατεθειμένος να βρεθεί η λύση «για το καλό της ομάδας», όπως λέει ο ίδιος και χθες βράδυ σε δηλώσεις του στην «Ε», από τη Θεσσαλονίκη όπου βρέθηκε, υποστήριξε: 
 «Είναι εσωτερικό θέμα και θα λυθεί εντός του κόλπου της ομάδας. Δεν πρόκειται να το λύσουμε αυτό το θέμα μέσω των εφημερίδων. Τις προσεχείς μέρες θα ξεκαθαρίσουν όλα. Θα γίνει αυτό που συμφέρει την ομάδα». Και στην διοίκηση διακρίνεται η τάση να τα βρουν προπονητής και παίκτης, καθώς «έρχεται το ντέρμπι με τον ΠΑΟΚ και το παιχνίδι με τη Λίβερπουλ» και δεν είναι τυχαίο ότι ο Τζιοβάνι δεν έχει κληθεί ακόμα σε απολογία.
 Οσο για το ντέρμπι με τον Παναθηναϊκό; «Το σημαντικό είναι ότι είμαστε στην πρώτη θέση και έχουμε βγάλει το πιο δύσκολο πρόγραμμα και από τον Παναθηναϊκό και την ΑΕΚ», δήλωσε χθες ο Μαυρογενίδης και πρόσθεσε: «Είναι στο χέρι μας όχι μόνο να κρατήσουμε, αλλά και να αυξήσουμε τη διαφορά μας στην κορυφή της βαθμολογίας».
 Ο Γιώργος Ανατολάκης είπε: «Μπορούσαμε να πάρουμε τη νίκη και όλα θα ήταν διαφορετικά αν δινόταν το πέναλτι στον Αλβεζ».
 Ο Λουτσιάνο τόνισε: «Δεν έχουμε κανένα εσωτερικό πρόβλημα. Οι σχέσεις των παικτών με τον κ. Μαντζουράκη είναι πολύ καλές. άλλοι θέλουν να δημιουργήσουν πρόβλημα στον Ολυμπιακό».
 Εκείνος πάντως, που παρέμεινε στο ντέρμπι με τον Παναθηναϊκό ήταν ακόμα ο Γκαμπριέλ Αλβεζ. «Τι πρέπει να γίνει για να μου δώσουν πέναλτι; » έλεγε σε συμπαίκτες του ο επιθετικός του Ολυμπιακού και συμπλήρωσε: «Μου έγιναν δύο πέναλτι στη Γαλλία και ένα με τον Παναθηναϊκό και οι διαιτητές έκλεισαν τα μάτια. Πότε θα δώσουν πέναλτι; ».
 Εκπληκτος από την κατάσταση που αντίκρυσε στο γήπεδο της Λεωφόρου Αλεξάνδρας έφυγε χθες από την Αθήνα ο συνεργάτης του προπονητή της Λίβερπουλ Ζεράρντ Ουγιέ, Αλεξ Μίλερ. «Πρώτη φορά στη ζωή μου είδα τέτοια πράγματα στις εξέδρες και δεν ξέρω αν τα ίδια συμβούν και στο παιχνίδι με τη Λίβερπουλ», είπε στην «Ε» ο Μίλερ (από το ξενοδοχείο «Λήδρα Μάριοτ») και πρόσθεσε: «Μας περιμένει ένα πολύ δύσκολο παιχνίδι στην Αθήνα, όπου ξέρουμε ότι ο Ολυμπιακός δεν έχει χάσει στο Champions League. Δεν πρέπει όμως, να επικρατεί αυτή η ατμόσφαιρα, όπως στο παιχνίδι με τον Παναθηναϊκό. Ο Ολυμπιακός ήταν καλύτερος στο πρώτο ημίχρονο, αλλά έπεσε πολύ η απόδοσή του στην επανάληψη».
 Οι «ερυθρόλευκοι» είχαν χθες ρεπό και επιστρέφουν σήμερα το μεσημέρι στις προπονήσεις. Ο Ζε Ελίας συμπλήρωσε τρεις κίτρινες κάρτες και θα απουσιάσει από τον αγώνα με την Παναχαϊκή, στο οποίο επιστρέφει ο Πουρσανίδης που εξέτισε την ποινή της τιμωρίας του. Ο Τάκης Λεμονής μίλησε χθες τηλεφωνικά με τον Μαντζουράκη για τη Λίβερπουλ, όπως την είδε στον αγώνα με την Κόβεντρι.
 * Αναχωρεί σήμερα για το Βουκουρέστι ο Πρέντραγκ Τζόρτζεβιτς, ο οποίος θα ενσωματωθεί στην αποστολή της Εθνικής ομάδας της Γιουγκοσλαβίας για το φιλικό αγώνα με τη Ρουμανία.
