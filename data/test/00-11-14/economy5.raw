Του NIKΟY MΟYMΟYPH Η μορφή του Κεμάλ Ατατούρκ είναι πανταχού παρούσα· θα έλεγες πως σε ακολουθεί παντού. Δεν βρισκόμαστε στους δρόμους της Κωνσταντινούπολης ή της Αγκυρας αλλά στα Web Sites τουρκικών εταιρειών πληροφορικής. Ισως αυτή η διαρκής παρουσία του θεμελιωτή της τουρκικής δημοκρατίας να αποτελεί παράδοξο, πάντως η γειτονική μας χώρα κρύβει ακόμη μεγαλύτερες εκπλήξεις όσον αφορά την υψηλή τεχνολογία. Η Τουρκία είναι μία από τις χώρες που προσπαθούν να καλύψουν τις αυξημένες τους ανάγκες σε εξειδικευμένα στελέχη πληροφορικής με... εισαγωγές ανθρώπινου δυναμικού, κυρίως από την Ινδία. Τα τελευταία χρόνια αρκετές εταιρείες με έδρα τις ΗΠΑ έχουν εγκαινιάσει την παρουσία τους στη χώρα, που θεωρείται ως μία από τις καλύτερες αγορές από πλευράς μεγέθους. Βλέπετε, 60 εκατ. καταναλωτές δεν είναι μικρό πράγμα. Αυτό φαίνεται πως κατάλαβαν και κάποιες ελληνικές εταιρείες. Εκτός της Datamedia που έχει έντονη παρουσία στη γειτονική χώρα από το '92, το δρόμο προς την αντίπερα πλευρά του Αιγαίου ακολούθησαν πρόσφατα οι Πουλιάδης & Συνεργάτες και Despec. Από τις αρχές του περασμένου καλοκαιριού η Despec συμμετέχει με μερίδιο 50% στην εταιρεία Desbil, η οποία έχει στόχο την πραγματοποίηση επενδύσεων στον τουρκικό κλάδο πληροφορικής. Παράλληλα, η ελληνική εταιρεία έχει εξαγοράσει το 50% του ποσοστού που διαθέτει ο Erol Bilecik ­πρόεδρος του ισχυρότερου ομίλου πληροφορικής της χώρας­ στην Despec Τουρκίας. Δεν είχαν περάσει περισσότεροι από 3 μήνες από τη στιγμή που ανακοινώθηκε η είσοδος της Despec στην Τουρκία, όταν η μητρική εταιρεία Πουλιάδης & Συνεργάτες προχώρησε σε μια κίνηση που δικαίως θεωρήθηκε ως είδηση σημαντικού μεγέθους. Η αγορά του 50% του μετοχικού κεφαλαίου της τουρκικής Index, αποτελεί μία από τις μεγαλύτερες επενδύσεις που έχουν πραγματοποιήσει ελληνικές επιχειρήσεις στην Τουρκία. Και κάπου εδώ η αγορά της γειτονικής μας χώρας αρχίζει να παρουσιάζει ολοένα και μεγαλύτερο ενδιαφέρον. Τα ερωτήματα είναι πολλά. Ποια είναι η Index και ­επιτέλους­ πόσο μεγάλη είναι αυτή η αγορά; Εχουν νόημα οι επενδύσεις των ελληνικών εταιρειών πληροφορικής ή γίνονται για τις ανάγκες του εντυπωσιασμού με φόντο το ταμπλό του ΧΑΑ:  Ζητήσαμε τη συνδρομή αναλυτών καθώς και ξένων εταιρειών που δραστηριοποιούνται στην τουρκική αγορά, σε μια προσπάθεια να βρούμε απαντήσεις σε αυτά τα ερωτήματα. Ξεκινώντας με την Index, έχουμε να κάνουμε με την 7η μεγαλύτερη εταιρεία στο χώρο της πληροφορικής που προέρχονται από μεγάλες εταιρείες του χώρου. Είναι βασικός συνεργάτης της Hewlett-Packard και της IBM, διαθέτοντας προσωπικούς υπολογιστές, περιφερειακά συστήματα αποθήκευσης αλλά και μεγάλα συστήματα όπως τα ΑS/400. Προϊόντα των εταιρειών Microsoft, Cisco, Lotus και S ymantec επίσης διανέμονται από την Index, η οποία διαθέτει ένα ευρύ δίκτυο μεταπωλητών. Πέρα από τις εταιρείες και το προφίλ τους υπάρχουν ακόμη αρκετά κοινά στοιχεία μεταξύ Eλλάδας και Tουρκίας, όσον αφορά τουλάχιστον την αγορά της πληροφορικής και των τηλεπικοινωνιών. Στις δύο χώρες το ηλεκτρονικό εμπόριο βρίσκεται ακόμη στα πρώτα του βήματα, το ίδιο λίγο πολύ ισχύει και για το Internet. Οι κρατικοί οργανισμοί τηλεπικοινωνιών απολαμβάνουν την κυρίαρχή τους θέση στην αγορά, ωστόσο στον τομέα της κινητής τηλεφωνίας υπάρχει έντονη κινητικότητα. Στον τομέα αυτό είναι σαφές πως οι μεγάλες εταιρείας του κλάδου (Ericsson, Motorola, Nokia) αξιοποιούν στο μέγιστο δυνατό βαθμό τις ανάγκες της τουρκικής αγοράς. Σήμερα στην Tουρκία βρίσκονται σε εξέλιξη εργασίες ριζικής αναβάθμισης των δικτύων GSM. H αξία των συμβολαίων που έχουν υπογραφεί μεταξύ των τοπικών εταιρειών και των κατασκευαστών ξεπερνά το 1, 7 δισ. δολάρια. Eπιπροσθέτως, δύο νέες άδειες κινητής τηλεφωνίας θα αποφέρουν στο Δημόσιο περίπου 5 δισ. δολάρια, ποσό που θα δαπανηθεί κυρίως για την εξυγίανση των οικονομικών της τουρκικής οικονομίας. Οι προοπτικές εξέλιξης για το συγκεκριμένο κλάδο είναι τεράστιες, καθώς μόνον το 17% των Tούρκων είναι συνδρομητές σε κάποιο από τα τρία δίκτυα που λειτουργούν σήμερα. Παρόμοια είναι η κατάσταση και στο χώρο του Internet. Eκτιμάται ότι το 3, 5% του πληθυσμού έχει σήμερα πρόσβαση στο Διαδίκτυο, ποσοστό που είναι σχεδόν το μισό από εκείνο της Eλλάδας. Ωστόσο, σε απόλυτους αριθμούς η κατάσταση αντιστρέφεται, αφού οι Tούρκοι χρήστες του Διαδικτύου ξεπερνούν κατά πολύ το όριο του ενός εκατομμυρίου. Kύρια αιτία αυτής της κατάστασης αποτελεί η έλλειψη ανταγωνισμού στη σταθερή τηλεφωνία, καθώς ο κρατικός οργανισμός απολαμβάνει τη μοναξιά του μονοπωλίου. Eπίσης, σημαντικό ρόλο παίζει και η εξέλιξη των πωλήσεων προσωπικών υπολογιστών, η οποία μπορεί να αυξάνεται με υψηλούς ρυθμούς, αλλά δεν μπορεί να χαρακτηριστεί εντυπωσιακή. Yπάρχουν, βεβαίως, και αντίλογοι. Σε έκθεση για τα θέματα που σχετίζονται με την Kοινωνία της Πληροφορίας, ο ΟΟΣA κατατάσσει την Tουρκία στις χώρες «χαμηλής έντασης». Ο οργανισμός θεωρεί ότι το κρατικό μονοπώλιο στη σταθερή τηλεφωνία, το γενικότερο οικονομικό περιβάλλον, αλλά και η απουσία ολοκληρωμένου νομοθετικού πλαισίου εμποδίζουν την ταχύτερη ανάπτυξη της τουρκικής αγοράς πληροφορικής.  Οι ειδικοί, πάντως, συμφωνούν πως η Tουρκία έχει τις δυνατότητες να αποτελέσει μια ισχυρή και υγιή αγορά για την υψηλή τεχνολογία στο σύνολό της. Aν, μάλιστα, υπάρξουν κίνητρα για την εγκατάσταση ξένων εταιρειών η εξέλιξη μπορεί να είναι ταχύτατη. Πρόσφατα μια σχετικά μικρή εταιρεία των HΠA, η International Microcircuits, ανακοίνωσε την πρόθεσή της να δημιουργήσει στην Kωνσταντινούπολη μια μονάδα σχεδίασης και παραγωγής ολοκληρωμένων κυκλωμάτων. Οι προσδοκίες είναι πολλές. Mάλλον δεν είναι τυχαίο ότι στις συναντήσεις που διοργανώνουν οι μεγάλες εταιρείες με δημοσιογράφους απ' όλη την Eυρώπη, η εκπροσώπηση της Tουρκίας είναι σχεδόν πάντα ιδιαιτέρως έντονη.
