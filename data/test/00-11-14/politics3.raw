 Γουρούνι στο σακί αξίας δύο και πλέον τρισεκατομμυρίων δραχμών αναμένεται να αγοράσουμε με το ευρωμαχητικό αεροπλάνο που ούτε οι κατασκευαστές του δεν έχουν καταλήξει ποιος ο λόγος ύπαρξής του! Και όλα αυτά, χωρίς να έχει ερωτηθεί η Πολεμική Αεροπορία αν την ικανοποιεί...
 Μπορεί να ακούγεται παράλογο, αλλά είναι απολύτως πραγματικό και συμβαίνει -πού αλλού; - στην Ελλάδα, καθώς σε καμία άλλη χώρα του κόσμου δεν αποφασίζεται
μια αγορά αεροσκάφους χωρίς να έχει προηγηθεί μελέτη αναγκαιότητας και σκοπιμότητας από το αρμόδιο επιτελείο.
 Οπως προκύπτει από έγγραφο του υπουργείου Εθνικής Aμυνας, το οποίο υπογράφει ο
γενικός διευθυντής της Γενικής Διεύθυνσης Εξοπλισμών (ΓΔΕ), λίγες μόνο ημέρες πριν από την υπογραφή της τελικής συμφωνίας, δεν υπάρχει φάκελος αναγκαιότητας
και σκοπιμότητας της αγοράς του ευρωμαχητικού γεγονός που καθιστά αδύνατη την αγορά με βάση το νόμο περί προμηθειών.
 Καθώς όμως η κυβέρνηση και ο υπουργός Aμυνας δηλώνουν ότι θέλουν «per terram per mare» να υπογράψουν τη σύμβαση ύψους 2 και πλέον τρισ. δρχ., και αυτό δεν μπορεί να γίνει χωρίς την έγκριση της Πολεμικής Αεροπορίας, την περασμένη Παρασκευή ο γενικός διευθυντής της ΓΔΕ Γ. Κολίρης ζήτησε από την Αεροπορία να «εισηγηθεί στον υπουργό την αναγκαιότητα και τη σκοπιμότητα της προμήθειας».
 Η συγκεκριμένη ενέργεια, σύμφωνα με το νόμο, πρέπει να αποτελεί το πρώτο βήμα για την αγορά ενός αμυντικού όπλου και όχι το τελευταίο. Αυτό διότι για να συνταχθεί φάκελος σκοπιμότητας και αναγκαιότητας πρέπει: 
 Να έχει γίνει αξιολόγηση του αεροσκάφους από πιλότους της Πολεμικής Αεροπορίας.
 Να έχουν προσωπική άποψη για την πτητική ικανότητα του αεροσκάφους.
 Να γνωρίζουν το ρόλο του, αν θα είναι βομβαρδιστικό, αναχαιτιστικό ή πολλαπλού ρόλου και με βάση όλα τα παραπάνω να κριθεί αν υπάρχει σκοπιμότητα και αναγκαιότητα της αγοράς.
 Για το έγγραφο αυτό ενημερώθηκαν χθες από την «Ε» στελέχη του υπουργείου. Κατόπιν αυτού, σύμφωνα με πληροφορίες, χθες το βράδυ ο νυν διευθυντής της ΓΔΕ ζήτησε επειγόντως πίσω το έγγραφο, για να μην εκτεθεί ο υπουργός. Το έγγραφο έχει ημερομηνία 9 Νοεμβρίου 2000 και δεν επιδέχεται αμφισβήτησης.
 Την ίδια ώρα, όμως, που το υπουργείο προσπαθούσε να επιβάλει στην Πολεμική Αεροπορία το τι θα γράψει στην εισήγησή της προς τον υπουργό, ακόμη ένα στοιχείο προβληματίζει σοβαρά τους επιτελείς.
 Στη Bρετανία, μία από τις τέσσερις χώρες που κατασκευάζουν το Ευρωμαχητικό με συμμετοχή 38%, η υπουργός Εξοπλισμών βαρόνη Σίμονς μίλησε για ενδεχόμενη αλλαγή του ρόλου του αεροσκάφους. Επίσης, ο εκπρόσωπος του Συντηρητικού Kόμματος της Βρετανίας έθεσε θέμα βιωσιμότητας του προγράμματος κατασκευής. Αυτό, διότι οι κατασκευάστριες εταιρείες ετοιμάζονται να προτείνουν αλλαγή του
ρόλου του αεροσκάφους σε καθαρά βομβαρδιστικό, γεγονός που και θα καθυστερήσει
την κατασκευή του και θα ανεβάσει το κόστος του.
 Eτσι, λοιπόν, ενώ ούτε οι κατασκευαστές δεν έχουν καταλήξει στο τι αεροπλάνο θα σχεδιάσουν, στην Ελλάδα ο υπουργός Aμυνας δήλωσε πριν από λίγες ημέρες στη Βουλή ότι σύντομα θα υπογράψει την τελική συμφωνία αγοράς, προφανώς χωρίς να ξέρει τι θα αγοράσει, τι και πόσα αντισταθμιστικά οφέλη θα δοθούν στην ΕΑΒ και
