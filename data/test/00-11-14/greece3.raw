 Το «μεγάλο μποτιλιάρισμα» γύρω από το νέο σταθμό της «Αττικό Μετρό» στη Δάφνη φοβούνται οι μελετητές του Οργανισμού Αστικών Συγκοινωνιών Αθηνών (ΟΑΣΑ), επειδή δεν βρέθηκε τρόπος ώστε να φθάνουν εκεί οι επιβάτες με λεωφορείο.
 Σύμφωνα με τις προβλέψεις της «Αττικό Μετρό», περίπου 80.000 επιβάτες θα περνούν καθημερινά από το σταθμό «Δάφνη». Μεγάλο μέρος των επιβατών αναμένεται
να είναι από κοντινές ή πιο μακρινές περιοχές των νοτίων Προαστίων (από Αγ. Δημήτριο και Ηλιούπολη έως Βουλιαγμένη - Βάρκιζα) και ο ΟΑΣΑ είχε προτείνει αυτοί οι επιβάτες να φθάνουν με λεωφορείο, ώστε να μη γεμίζουν οι δρόμοι και οι περιοχές γύρω από το σταθμό «Δάφνη» από ΙΧ αυτοκίνητα και ταξί.
 Το πρόβλημα για να φθάνουν τα λεωφορεία γρήγορα στη Δάφνη ονομάζεται λεωφόρος Ολγας. Πρόκειται για το δρόμο που βρίσκουν όσοι ανεβαίνουν τη Βουλιαγμένης (κατεύθυνση προς κέντρο Αθήνας) εκεί όπου γίνεται «μονόδρομος». Η λεωφόρος, που έως εκεί έχει τρεις-τέσσερις λωρίδες κυκλοφορίας, περιορίζεται στις δύο έως το ύψος της Γυμναστικής Ακαδημίας. Εδώ και χρόνια, η κυκλοφοριακή συμφόρηση είναι μεγάλη στο τμήμα αυτό (μήκους 1, 2 χιλιομέτρων), ακόμη και εκτός ωρών αιχμής. Συμβαίνει συχνά ένα όχημα να χρειάζεται μισή ώρα για να φθάσει από τη Γλυφάδα έως την Ολγας και άλλη μισή για να περάσει τη «στενωπό» της Ολγας.
 Με βάση τα παραπάνω, ο ΟΑΣΑ είχε προτείνει να δημιουργηθεί μια λεωφορειολωρίδα
στη Βουλιαγμένης (η οποία σε εκείνο το τμήμα είναι μονόδρομος από τη Δάφνη προς τα νότια προάστια και έχει μεγάλο φάρδος). Τα λεωφορεία δηλαδή θα ανέβαιναν έως το σημείο που τα δύο ρεύματα κυκλοφορίας απομακρύνονται μεταξύ τους, μετά θα έστριβαν αριστερά, θα έμπαιναν στη λεωφορειολωρίδα και κινούμενα
αντίθετα με τα υπόλοιπα αυτοκίνητα, θα έφθαναν γρήγορα στο σταθμό «Δάφνη».
 Η ρύθμιση που πρότεινε ο ΟΑΣΑ προσέκρουσε στα έργα που θα γίνουν για το ίδιο το Αττικό Μετρό. Πρόκειται για τα έργα επέκτασης της γραμμής από τη Δάφνη προς
Ηλιούπολη. Η σύμβαση επιτρέπει την ανάθεση της επέκτασης στην κατασκευάστρια κοινοπραξία και η «Αττικό Μετρό» δήλωσε ότι χρειάζεται τη δεξιά λωρίδα κυκλοφορίας της Βουλιαγμένης ως εργοτάξιο. Η λωρίδα θα χρειαστεί, δεδομένου ότι τα έργα (ολοκλήρωση το 2004) δεν θα γίνουν υπογείως με «Μετροπόντικα», ο οποίος διαλύθηκε αφού έφθασε έως τη Δάφνη.
 Σύμφωνα με πληροφορίες, όταν διαπιστώθηκε το αδιέξοδο, προτάθηκε ως μοναδική λύση η διαπλάτυνση της οδού Ολγας. Για να γίνει αυτό, όμως, χρειάζεται σε μήκος άνω του ενός χιλιομέτρου να κοπούν πεζοδρόμια, να γίνουν απαλλοτριώσεις ιδιοκτησιών και παρεμβάσεις στο ρυμοτομικό σχέδιο. Ολα τα παραπάνω συνεπάγονται διαδικασίες εξαιρετικά χρονοβόρες. Η αδυναμία διαπλάτυνσης ήταν ένας από τους βασικούς λόγους που δεν τέθηκαν σε εφαρμογή δύο λεωφορειόδρομοι (στη Βουλιαγμένης από τη Βούρβαχη έως την Αγίου Δημητρίου και στην Ηλιουπόλεως
από την Ολγας έως την Υμηττού), για τους οποίους υπάρχει από τον Οκτώβριο του 1995 και κοινή υπουργική απόφαση.
 Σημειώνεται ότι από αύριο Τετάρτη, που ξεκινά η λειτουργία της γραμμής Μετρό «Σύνταγμα-Δάφνη», ο ΟΑΣΑ θα λειτουργεί δέκα νέες γραμμές που θα φθάνουν στο σταθμό «Δάφνη». Πρόκειται για τις γραμμές 217 και 229 από Πειραιά, 171 από Βάρκιζα, 154 από την Ανω Γλυφάδα, 141 από το Καλαμάκι, 131 από το αμαξοστάσιο του Αγ. Δημητρίου, 109 από το Ανω Καλαμάκι, 112 από τον Αγ. Δημήτριο. Επίσης τροποποιούνται οι γραμμές 218 και 232 για να περνούν κοντά από το σταθμό «Δάφνη».
  Με αφορμή τη λειτουργία της νέας γραμμής Μετρό, ιδρύεται επίσης νέα γραμμή Ζάππειο-Τροκαντερό (σύνδεση σταθμού «Φιξ» με χώρο στάθμευσης στο Τροκαντερό).
 Δύο γραμμές εξπρές προς το νέο αεροδρόμιο Σπάτων με εισιτήριο 1.000 δραχμών (24ωρη διάρκεια) θα λειτουργήσουν από την 1η Μαρτίου 2001 για την εξυπηρέτηση των επιβατών. Θα είναι οι γραμμές Ε91 (Σύνταγμα-Σπάτα μέσω Μεσογείων) και Ε92 (Πειραιάς - Γλυφάδα - Σπάτα μέσω Βάρης-Κορωπίου).
