Ως υπαίτιος εργασιακής αναταραχής στον τηλεπικοινωνιακό οργανισμό της Σερβίας (Τέλεκομ Σέρμπια) εμφανίζεται ο ΟΤΕ καθώς, σύμφωνα με το διεθνές πρακτορείο Ρόιτερς, οι εκπρόσωποί του αρνούνται να παραιτηθούν για να ικανοποιήσουν ένα από τα αιτήματα του συνδικάτου εργαζομένων.
 Οπως μεταδίδει το πρακτορείο, 200 εκπρόσωποι εργαζομένων κατέλαβαν από χθες τα
γραφεία της Τέλεκομ Σέρμπια και αρνούνται να αποχωρήσουν εάν δεν παραιτηθεί σύσσωμη η διοίκηση, ενώ ζητούν από τη νέα κυβέρνηση να αναθεωρήσει τη συμφωνία
μέσω της οποίας εξαγοράσθηκε το 49% της εταιρείας.
 Υπενθυμίζεται ότι το 1997, η τότε κυβέρνηση του Σλόμπονταν Μιλόσεβιτς πούλησε το 49% της Τέλεκομ Σέρμπια στον ΟΤΕ (20%) και την Τέλεκομ Ιτάλια (29%). Η πρόσφατη κυβερνητική αλλαγή με την ανάδειξη του Βόιτσλαβ Κοστούνιτσα στην προεδρία της χώρας πυροδότησε ραγδαίες εξελίξεις. Το συνδικάτο των εργαζομένων
ξεκίνησε κινητοποιήσεις και απαίτησε την παραίτηση των μελών του Διοικητικού Συμβουλίου.
 Σύμφωνα με το Ρόιτερς, οι οκτώ Σέρβοι-μέλη του Δ.Σ. καθώς και οι πέντε Ιταλοί προσφέρθηκαν να παραιτηθούν, όπως επίσης και ο γενικός διευθυντής Μίλος Νέσοβιτς που θεωρείται απόλυτα συνδεδεμένος με το καθεστώς Μιλόσεβιτς. Αντίθετα όμως, τα πέντε μέλη του Δ.Σ. που έχουν τοποθετηθεί από τον ΟΤΕ αρνούνται να παραιτηθούν. Οι εργαζόμενοι απαιτούν επίσης από τη νέα κυβέρνηση να επανεξετάσει τη συνθήκη πώλησης του 49% θέτοντας θέμα διαφάνειας στη μοναδική ιδιωτικοποίηση που έγινε επί Μιλόσεβιτς.
 Από την πλευρά του ΟΤΕ δεν εκδόθηκε κάποια επίσημη ανακοίνωση, στελέχη του Οργανισμού όμως υποστήριζαν ότι δεν ετέθη ποτέ θέμα απομάκρυνσης των εκπροσώπων του και ότι οι εργαζόμενοι απαιτούν μόνον την απομάκρυνση των Σέρβων-μελών του Διοικητικού Συμβουλίου που θεωρούνται εκφραστές του προηγούμενου καθεστώτος.
