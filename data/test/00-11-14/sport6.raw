 Αυτό που ψιθυριζόταν εδώ και εβδομάδες στο παρασκήνιο, έγινε χθες και πραγματικότητα στο ελληνικό βόλεϊ, αφού χώρισαν και επίσημα οι δρόμοι του Θανάση Μπελιγράτη και του Τζανπάολο Μοντάλι.
 Το ραντεβού στη Φλωρεντία δεν έγινε, αφού ο Μοντάλι τηλεφώνησε πως για λόγους υγείας δεν μπορεί να φύγει από το Μιλάνο και χθες, μετά το μεσημέρι, ο πρόεδρος της ΕΟΠΕ με επίσημη δήλωσή του τόνισε πως: «Για αντικειμενικούς λόγους θα εισηγηθώ στο Δ.Σ. της ΕΟΠΕ να μη συνεχιστεί η συνεργασία μας με τον κύριο Μοντάλι. Συμφωνήσαμε όμως να έρθει προσεχώς στην Αθήνα, για να συζητήσουμε για το ελληνικό βόλεϊ και το μέλλον της Εθνικής Aνδρών, εν όψει του 2004».
 Οι φήμες φέρνουν τώρα φαβορί για να τους προταθεί συνεργασία με την Εθνική Aνδρών τον Στέλιο Προσαλίκα και τον Τάσο Κουμπλή, με αουτσάιντερ τον Κώστα Χαριτωνίδη. Ο Προσαλίκας ίσως έχει μεγαλύτερες πιθανότητες αυτήν τη στιγμή, αφού δεν έχει καμιά συλλογική δέσμευση. Ο νέος τεχνικός της Εθνικής θα είναι σχεδόν με βεβαιότητα Ελληνας.
 * Ο Βίκτωρας Κουρούπης της Ολυμπιάδας Πατρών και η Βίκυ Παπάζογλου του Πανελλήνιου αναδείχθηκαν πολυτιμότεροι της 7ης αγωνιστικής.
 ΠΙΝΓΚ ΠΟΝΓΚ: Οι άνδρες του Ολυμπιακού και οι γυναίκες του ΠΚΔ Ταύρου αποκλείστηκαν από το β' γύρο του Ευρωπαϊκού Κυπέλλου. Εχασαν, αντίστοιχα, 3-1 στο Βελιγράδι από τον Ερ. Αστέρα και 3-2 στην Αθήνα από τη βέλγικη Βιρτόν.
 ΤΕΝΙΣ: Ο Βασίλης Μαζαράκης αποκλείστηκε στα προημιτελικά του τουρνουά 50.000 δολαρίων της Σεούλ, αφού έχασε 6-3, 7-5 από τον Κορεάτη Γιουνγκ Λι. 
 ΙΠΠΑΣΙΑ: Η Αννα Μυτιληναίου ήταν η μεγάλη πρωταγωνίστρια στο 2ο Διασυλλογικό Κύπελλο υπερπήδησης εμποδίων, που διεξήχθη στον Ιππικό Ομιλο Βαρυμπόμπης. Η αμαζόνα του ΙΑΟΦ πήρε την πρώτη θέση στην κατηγορία Α (εμπόδια ύψους 1.35μ.) και στην κατηγορία αμαζόνων (1.20μ.). Στην κατηγορία εφήβων (1.20μ.) πρώτη ήταν η Ιλια Κουράκη του ΙΟΒ, στην κατηγορία Δ (1.15μ.), η Τζωρτζίνα Αργυροπούλου του ΙΟΒΟΠ και στα δύο ελεύθερα αγωνίσματα (1.20μ. και 1.25μ.) πρώτευσαν η Αννα Μυτιληναίου και ο Αλέξανδρος Φουρλής του ΕΙΟ. 
