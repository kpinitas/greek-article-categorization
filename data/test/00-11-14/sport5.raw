 Σε περιπέτειες με απρόβλεπτες συνέπειες μπαίνει ο ΟΦΗ, μετά τη νέα εντός έδρας ήττα του από την Ξάνθη με 1-0. Αν και το παιχνίδι είχε χαρακτηριστεί...ζωής ή θανάτου για το κρητικό συγκρότημα, αν και επιστρατεύθηκαν ακόμη και οι τραυματίες Μάουρο (εξάρθρωση ωμοπλάτης) και Γκόμεζ (χθες το πρωί, σύμφωνα με επίσημη ανακοίνωση, έπρεπε να μπει στο χειρουργείο), ο ΟΦΗ πραγματοποίησε απαράδεκτη εμφάνιση και έχασε δίκαια και φυσιολογικά.
 Η Ξάνθη, με εξαίρεση το πρώτο δεκάλεπτο, ήταν καλύτερη, έλεγχε το κέντρο και έχασε 5 μεγάλες ευκαιρίες, ανάμεσά τους και πέναλτι. Ομάδα-μοντέλο το συγκρότημα του Γιώργου Φοιρού, με παίκτες που κάλυπταν όλους τους χώρους, κέρδιζαν τις προσωπικές μονομαχίες και έβγαιναν γρήγορα στην αντεπίθεση -αποθεώθηκε δικαιολογημένα από τους 1.500 Κρητικούς φιλάθλους.
 Ο ΟΦΗ μπήκε δυνατά και είχε δοκάρι στο 3', σε κεφαλιά του Μάουρο. Η Ξάνθη γρήγορα ισορρόπησε και στο 13' ο Ζωγραφάκης απέφυγε τον Μπεκιάι, αλλά ο Κολιτσιδάκης απέκρουσε πριν η μπάλα περάσει τη γραμμή του τέρματος. Στο 17' ο Μουνιόζ έκανε ένα ανόητο πέναλτι (ανέτρεψε χωρίς λόγο τον Ζωγραφάκη), αλλά ο Μπεκιάι απέκρουσε το σουτ του Γιαννόσκο στην αριστερή του γωνία. Στο 39' ο Μπεκιάι πραγματοποίησε νέα σωτήρια επέμβαση σε σουτ του Ζωγραφάκη, ενώ στο 63' ο Ζουμπούλης απέφυγε τον Αλβανό γκολκίπερ του ΟΦΗ, αλλά ο Παυλόπουλος απέκρουσε προ της γραμμής του τέρματος. Στο 65' ο Ζουμπούλης πλάσαρε άουτ προ του Μπεκιάι, για να έρθει στο 71' ο Γιαννόσκο, με σουτ έξω από την περιοχή και να γράψει το 0-1.
 «Παίξαμε στα ίσα και με θράσος τον ΟΦΗ και κερδίσαμε δίκαια», τόνισε ο Γ. Φοιρός, μετά τη λήξη. Δίπλα του ο Αριστείδης Βασιλείου, αφού «δικαιολόγησε» την εμφάνιση της ομάδας του από την ταλαιπωρία του ταξιδιού στην Πράγα, τόνισε: 
 «Η ομάδα πρέπει να βρει το ρυθμό της, αλλά υπάρχουν κάποιοι αρνητικοί παράγοντες, που δεν την αφήνουν να προχωρήσει. Είδατε τι έγινε και γράψτε τα».
 Ο προπονητής του ΟΦΗ άφησε σαφέστατες αιχμές για τη διαιτησία του Δραμινού Ευθυμιάδη (πολλά λάθη σε βάρος του ΟΦΗ που όμως δεν επηρέασαν την εξέλιξη του ματς). Πιο καθαρά για το διαιτητή τα είπε ο Διγκόζης: «Εχουμε παράπονα, όμως θέλω πρώτα να δω το βίντεο του αγώνα», τόνισε.
  Μετά τη λήξη του ματς 500 περίπου φίλαθλοι πολιόρκησαν τα αποδυτήρια της ομάδας, φωνάζοντας τα γνωστά συνθήματα κατά του προπονητή και της διοίκησης (ιδιαίτερη αναφορά στον Π. Μυριοκεφαλιτάκη).
 H Παραίτηση του Γιάννη Παπαματθαιάκη ύστερα από 20 χρόνια στην προεδρία! Τα αίτια; Η διαιτησία και οι κακοί φίλαθλοι.
