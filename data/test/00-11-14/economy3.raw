 Ελλειμμα αισιοδοξίας χαρακτηρίζει την ελληνική χρηματιστηριακή αγορά που παραμένει σε καθοδικό κανάλι με την ψυχολογία του επενδυτικού κοινού να δέχεται νέα πλήγματα τόσο από το εσωτερικό, όπου οι τράπεζες βγάζουν απογοητευτικά αποτελέσματα 9μήνου και ο πληθωρισμός τρέχει με 4% τον Οκτώβριο,
όσο και από το εξωτερικό, όπου η αδυναμία εκλογής προέδρου στις ΗΠΑ έχει αυξήσει την αβεβαιότητα, σπρώχνοντας τον Dow Jones και το Nasdaq σε χαμηλότερα
επίπεδα, με αποτέλεσμα να επηρεάζονται δυσμενώς και τα ευρωπαϊκά χρηματιστήρια. 
 Χρηματιστές και θεσμικοί ισχυρίζονται ότι για να ανακάμψει η αγορά θα χρειαστούν καλά νέα, τα οποία, με εξαίρεση μια πιθανή μείωση επιτοκίων από την
Τράπεζα της Ελλάδος, δεν φαίνονται στον ορίζοντα στο άμεσο μέλλον. Μια ανάκαμψη των διεθνών αγορών θα μπορούσε επίσης να βοηθήσει.
 Πάντως, τη Δευτέρα, ο γενικός δείκτης του Xρηματιστηρίου Αθηνών έκλεισε 1, 63% χαμηλότερα, στις 3.560, 06 μονάδες. Ο όγκος των συναλλαγών ήταν 44, 3 δισ. δραχμές, με 313 μετοχές να κλείνουν καθοδικά, 38 ανοδικά και 13 να παραμένουν αμετάβλητες.
 «Υπάρχει μια γενική αδιαφορία. Σε όλα τα εσωτερικά προβλήματα προστέθηκαν και τα προβλήματα των ΗΠΑ και της υπόλοιπης Ευρώπης», λέει στην Οικονομική-«Ε» ο κ. Γιάννης Κοκκινιάς, διευθυντής επενδύσεων της Metrolife Εμπορικής. «Από τη στιγμή που στην ήδη κακή ψυχολογία προστίθεται η κακή συγκυρία του εξωτερικού,
 Ο ίδιος διαπιστώνει μια γενική τάση απαξίωσης στο Xρηματιστήριο της Αθήνας, όπου πωλήσεις 1.000 και 2.000 μετοχών προκαλούν μεγάλες απώλειες κεφαλαιοποίησης σε μια σειρά από εταιρείες. Ο κ. Κοκκινιάς παρατηρεί ότι οι ξένοι θεσμικοί είναι καθαροί πωλητές στις τηλεπικοινωνίες, ενδεικτικό τόσο των
διεθνών τάσεων όσο και της απογοήτευσης για την καθυστέρηση που παρατηρείται στην εξεύρεση στρατηγικού εταίρου από τον ΟΤΕ, και ξεχωρίζει την υποχώρηση κατά 9% της μετοχής της Πάναφον σε κάποιο σημείο της χθεσινής συνεδρίασης της Σοφοκλέους λόγω πωλήσεων περίπου 120.000 μετοχών από ξένο θεσμικό επενδυτή. Απογοήτευση και από την CosmΟTE που έκλεισε 1, 68% χαμηλότερα στις 2.930 δραχμές, παρά την ανακοίνωση αύξησης των προ φόρων κερδών της το 9μηνο κατά 254% στα 19, 1 δισ. δραχμές που κάποιοι αναλυτές εκτιμούν ότι συμβαδίζουν με τις προβλέψεις της αγοράς. 
 «Μερικές τράπεζες έχουν επίσης απογοητεύσει με τα αποτελέσματα του 9μηνου και πολλοί προεξοφλούν κάτι αντίστοιχο για την Alpha Τράπεζα», προσθέτει. 
 Ερωτηθείς για την υποχώρηση του όγκου σε επίπεδα που συναντούσε κανείς το 1998, ο κ. Κοκκινιάς ισχυρίζεται ότι οι μικροί όγκοι δεν θα πρέπει να ερμηνευθούν ως ενδεικτικοί της απροθυμίας πωλήσεων, αλλά της αδυναμίας πολλών επενδυτών να πουλήσουν.
 «Η ρευστότητα είναι κύριο πρόβλημα αλλά και τεχνικά η αγορά δεν μοιάζει καλή»,
 Μάλλον προβληματισμένος εμφανίζεται και ο κ. Δημήτρης Σπανοδήμος, αναλυτής της
 «Τα αποτελέσματα των τραπεζών ήταν κατώτερα των προσδοκιών, με αποτέλεσμα να πιεσθούν οι τραπεζικές μετοχές», λέει ο κ. Σπανοδήμος. «Οι επενδυτές δέχονται
συνεχώς αρνητικές εκπλήξεις το τελευταίο διάστημα, ακούνε εμάς που αναθεωρούμε
τα νούμερα προς τα κάτω, με αποτέλεσμα να επιδεινώνεται το κλίμα». 
 Ο κ.Σπανοδήμος προσθέτει ότι οι ξένοι επενδυτές δεν είναι πλέον καθαροί αγοραστές και προβαίνουν μόνο σε επιλεκτικές αγορές. 
 Στο ίδιο μήκος κύματος και ο κ. Καρύδης της DF Xρηματιστηριακής, ο οποίος πιστεύει ότι μόνο με καλά νέα θα μπορούσε η αγορά να αντιδράσει ανοδικά.
 «Δεν νομίζω ότι πρωτοτυπώ αν πω ότι η κατάσταση δεν είναι καλή. Η αγορά παραμένει σε πτωτικό κανάλι και χρειάζονται νέα για να αντιστραφεί η σημερινή τάση. Αν κάτι τέτοιο δεν γίνει, τότε μπορεί να δούμε και χαμηλότερα επίπεδα στο προσεχές μέλλον», λέει ο κ. Καρύδης και προσθέτει ότι δεν πιστεύει πως υπάρχει πρόβλημα ρευστότητας με 5 τρισ. δραχμές να λιμνάζουν σε ρέπος, αλλά επιμένει ότι χρειάζονται νέα για να ενεργοποιηθούν στην αγορά.
 Λιγότερο από 50 μέρες πριν από την επίσημη ένταξη της χώρας στην Οικονομική και Νομισματική Ενωση (ΟΝΕ), τα βραχυπρόθεσμα επιτόκια της δραχμής παραμένουν 275 μονάδες βάσης πάνω από τα αντίστοιχα του ευρώ και πολλοί θεωρούν ότι είναι
θέμα χρόνου να προχωρήσει η Τράπεζα της Ελλάδος στην επόμενη κίνηση μείωσης των επιτοκίων παρέμβασης.
 Υπήρχαν φήμες χθες στη Σοφοκλέους ότι η μείωση των επιτοκίων θα γίνει τελικά σήμερα, με το σενάριο που προβλέπει μια μείωση της τάξης των 75 μονάδων βάσης να φέρεται ως το πιο πιθανό. Ομως, αρκετοί χρηματιστές εκφράζουν αμφιβολίες κατά πόσο μια μείωση επιτοκίων από μόνη της θα είναι αρκετή να αλλάξει το δυσμενές κλίμα στο ευρύ επενδυτικό κοινό το οποίο επιτείνεται από την άσχημη διεθνή συγκυρία, και επιμένουν ότι χρειάζονται και άλλα νέα.
 «Ποιο μπορεί να είναι το νέο; Η πώληση της Ολυμπιακής Αεροπορίας, ο ξένος στρατηγικός επενδυτής στον ΟΤΕ σε συνδυασμό με τη μείωση των επιτοκίων θα μπορούσαν να τονώσουν την ψυχολογία», λέει ο κ. Kαρύδης και ισχυρίζεται ότι έτσι όπως έχει σήμερα η κατάσταση μόνο ξένα κεφάλαια θα μπορούσαν να ταράξουν τα λιμνάζοντα ύδατα.
 «Με τέτοια κεφαλαιοποίηση, οι τράπεζες δεν πρόκειται να κινηθούν χωρίς κεφάλαια από το εξωτερικό», λέει ο κ. Καρύδης, που δεν περιμένει πολλά στην παρούσα φάση από τους Eλληνες θεσμικούς και επιπλέον παρατηρεί ότι παραδοσιακά
η ελληνική κεφαλαιαγορά κινήθηκε πτωτικά με μικρούς τζίρους.
 Αλλοι χρηματιστές δηλώνουν απογοητευμένοι από τη συμπεριφορά της μεγάλης πλειοψηφίας των εγχώριων θεσμικών.
 «Οι περισσότεροι παίζουν εκ τους ασφαλούς. Γι' αυτό πολύ καλές εταιρείες της μεσαίας κεφαλαιοποίησης δεν μπορούν να ανακάμψουν. Οι Eλληνες θεσμικοί είναι κρεμασμένοι σε ένα τηλέφωνο και περιμένουν να μάθουν από τα χρηματιστηριακά γραφεία τι εντολές υπάρχουν από το εξωτερικό. Οταν οι κύριοι παίκτες συμπεριφέρονται με αυτό τον τρόπο, τι να περιμένει κανείς από τους μικρούς», διερωτάται άλλος χρηματιστής. 
