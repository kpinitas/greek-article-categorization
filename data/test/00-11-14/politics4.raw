 Και τώρα στο ΠΑΣΟΚ, μετά τις συνδιασκέψεις για την απασχόληση και για την υγεία, όλοι περιμένουν την οργανωτική συνδιάσκεψη του κόμματος για να αναμετρηθούν και να αντιπαρατεθούν για ποιο μοντέλο οργάνωσης θέλουν. Οπως φαίνεται, η περιβόητη πλέον οργανωτική ανασυγκρότηση έχει βαλτώσει ή, στην καλύτερη περίπτωση, δεν υλοποιείται σύμφωνα με τους σχεδιασμούς της Χαριλάου Τρικούπη.
 Η πανελλήνια οργανωτική συνδιάσκεψη, που θα γίνει 1 και 2 Δεκεμβρίου και πολλοί τη χαρακτηρίζουν ένα «μικρό συνέδριο», αποκτά μεγάλο ενδιαφέρον, κι αυτό γιατί δεν υπάρχει στέλεχος στο ΠΑΣΟΚ, σε όποιο μπλοκ ή ομάδα και αν ανήκει, που να μη λέει ότι το κόμμα δεν λειτουργεί, ότι το μοντέλο οργάνωσής του είναι ξεπερασμένο, (παλαιοκομμουνιστικό το λένε ορισμένοι), ότι το κόμμα είναι ένα «άδειο παλτό», ότι είναι μακριά από τις ανάγκες της κοινωνίας και άλλα πολλά. 
 Στη Χαριλάου Τρικούπη όμως λένε ότι το θέμα είναι αν όλοι αυτοί που κάνουν κριτική θα καταθέσουν στη συνδιάσκεψη και συγκεκριμένες προτάσεις, γιατί αν αρκεστούν και πάλι σε διαπιστώσεις και υψηλών τόνων κριτική για εντυπωσιασμό, δεν θα προσφέρουν τίποτα...
 Στις διήμερες εργασίες της θα πάρουν μέρος οι γραμματείες των νομαρχιακών επιτροπών του ΠΑΣΟΚ και οι υπεύθυνοι οργανωτικού από τις οργανώσεις της Ελλάδας και του εξωτερικού, συνολικά γύρω στα 500 στελέχη. Θα μιλήσουν ο πρωθυπουργός και, ο γραμματέας του ΠAΣΟK Κώστας Σκανδαλίδης, αλλά την κεντρική
εισήγηση θα την κάνει ο υπεύθυνος του οργανωτικού τομέα Μιχάλης Νεονάκης και θα καλύπτει όλο το φάσμα τις οργάνωσης με συγκεκριμένες προτάσεις. 
 Ο Κώστας Σημίτης αναμένεται να ανοίξει τα χαρτιά του ή τουλάχιστον να προϊδεάσει για τις αλλαγές που θέλει να επιφέρει στο οργανωτικό σχήμα, καθώς σε αυτόν αποδίδουν διάφορα δημοσιεύματα τους χαρακτηρισμούς ότι το ΠΑΣΟΚ στον οργανωτικό τομέα είναι «παλαιοκομμουνιστικό κόμμα». Υπάρχουν όμως και εκείνες οι απόψεις που λένε ότι ο κ. Σημίτης πέραν ορισμένων διαπιστώσεων δεν θα κάνει
και δεν θα προτείνει τίποτε καινούργιο και θα περιμένει το συνέδριο σε ενάμιση
χρόνο, γιατί σε αυτή τη φάση δεν θέλει να φορτίσει κι άλλο το εσωκομματικό κλίμα. 
 Οργανωμένη, όπως πληροφορούμαστε, θα κατεβεί στη συνδιάσκεψη η μειοψηφία και θα καταγγείλει την υπάρχουσα κατάσταση στο κόμμα. Μπορεί τα σημαντικότερα στελέχη της να λένε σε κατ' ιδίαν συζητήσεις ότι, ενόψει των εκλογών για τις νομαρχιακές επιτροπές, κάνουν μια μάχη για την τιμή των όπλων και από υποχρέωση, εντούτοις δεν εκφράζουν την ίδια άποψη για το μοντέλο οργάνωσης του
κόμματος στο μέλλον. Λένε ότι δεν είναι διατεθειμένοι να αφήσουν το κόμμα να εκφυλιστεί και να μετατραπεί σε ένα κλειστό κλαμπ και θα καταθέσουν προτάσεις.
 Η αντιπαράθεση όμως δεν θα γίνει μεταξύ εκσυγχρονιστών και μειοψηφίας. Με ενδιαφέρον αναμένονται οι ομιλίες κορυφαίων στελεχών που στο παρελθόν έχουν ασκήσει σκληρή κριτική στη λειτουργία του κόμματος, όπως π.χ ο Θ. Πάγκαλος, που είχε μιλήσει για «άδειο κουστούμι», αλλά και ο Γ. Παπανδρέου που μόλις προχθές είπε στην «Κ.Ε.» ότι το ΠΑΣΟΚ χρειάζεται δημοκρατική ανανέωση και νέα πρόσωπα και ότι έχει μια ιεραρχική και κλειστή δομή και λειτουργία.
