 Ετοιμος να ανακατέψει την τράπουλα είναι ο Γιάννης Παθιακάκης.Αν πιστέψουμε τα όσα είπε χθες στους παίκτες, ο προπονητής της ΑΕΚ προτίθεται να κάνει αλλαγές στην 11άδα, πολύ πιθανό ακόμη και στο σύστημα.
 «Ολοι οι παίκτες θα πρέπει να είστε έτοιμοι γιατί θα δοθούν ευκαιρίες και στους υπόλοιπους ποδοσφαιριστές που μέχρι σήμερα δεν είχαν πολύ χρόνο συμμετοχής. Στα επόμενα παιχνίδια θα δοθούν ευκαιρίες σε όλους τους παίκτες», τόνισε χθες στα αποδυτήρια ο Παθιακάκης, που αναμένεται να κινηθεί στο ίδιο πνεύμα και στη σημερινή συνέντευξη Τύπου.
 Ο Παθιακάκης ξεκαθάρισε στους βασικούς πως δεν πρέπει να επαναπαύονται και να μην θεωρούν ότι έχουν σίγουρη τη θέση τους στην ενδεκάδα. Και αμέσως μετά έφτιαξε τη διάθεση των αναπληρωματικών: «Οσοι δεν ήσασταν μέχρι τώρα βασικοί, δεν θα πρέπει να έχετε την εντύπωση ότι για εμένα υπάρχουν μόνο έντεκα παίκτες στην ομάδα. Θα πρέπει απλώς να καταλάβετε κι εσείς ότι όταν έχουμε να κάνουμε με μία νέα ομάδα, με τόσους νέους παίκτες, είναι αναγκαστικό να δοθούν περισσότερα λεπτά συμμετοχής στους ίδιους έτσι ώστε να υπάρξει η απαραίτητη ομοιογένεια. Αυτό δεν σημαίνει ότι αναγκαστικά όσοι έχουν παίξει μέχρι σήμερα ως βασικοί είναι και οι καλύτεροι ή ότι δεν θα πάρετε όλοι ευκαιρίες. Αυτό που θέλω από εσάς είναι ανά πάσα στιγμή να είστε έτοιμοι να τις εκμεταλλευθείτε, όποτε σας δοθούν».
 Αρχής γενομένης από το παιχνίδι στην Καλαμάτα και εν όψει Λεβερκούζεν (την άλλη Πέμπτη, 7.00 μ.μ. ώρα Ελλάδας), ο Παθιακάκης σκέφτεται να διαφοροποιήσει και τη διάταξη της ομάδας: Από 4-4-2 σε 3-5-2. Με Καψή, Φερούζεμ και έναν εκ των Δέλλα, Ζαγοράκη, Κωστένογλου στην άμυνα, απελευθερωμένους για κούρσες τους δύο ακραίους (Λάκη Κασάπη) και δύο αμυντικά χαφ δίπλα στον Τσάρτα.
 H Στην Αθήνα βρίσκεται από προχθές ο μάνατζερ των Πέτκοφ και Ντόντσεφ, Λάντσεσαρ Τάνεφ. Συναντήθηκε με ανθρώπους της ΑΕΚ και συζήτησε την αναπροσαρμογή των οικονομικών όρων του συμβολαίου του Πέτκοφ. Σύμφωνα με πληροφορίες, η διοίκηση προτίθεται να αυξήσει στο Βούλγαρο χαφ τις ετήσιες αποδοχές. Για τον Ντόντσεφ, ΑΕΚ και Τάνεφ ψάχνουν ομάδα που θα δώσει λεφτά να τον αποκτήσει. 
 H Στο Λεβερκούζεν βρίσκεται ο Πέτρος Στάθης για να ζητήσει από τους Γερμανούς περισσότερα εισιτήρια από τα 1.500 που προτίθεται να δώσει η αντίπαλος της ΑΕΚ. Σήμερα κάνει την πρώτη προπόνηση στη Λεβερκούζεν ο Μπέρτι Φογκτς.
