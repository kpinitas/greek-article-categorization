 Το αίμα έρρευσε και χθες μεταξύ Ισραηλινών και Παλαιστινίων, ενώ ο πρόεδρος Κλίντον δεν φαίνεται να πετυχαίνει αποκατάσταση των επαφών μεταξύ των δύο πλευρών και το Ισραήλ απειλεί πλέον ευθέως να κλείσει τα σύνορα με τα παλαιστινιακά εδάφη, κατηγορώντας τους Παλαιστινίους ότι διεξάγουν κανονικό πόλεμο.
 Αρχικώς έγινε γνωστό ότι σκοτώθηκαν 3 Παλαιστίνιοι στη Δυτική Οχθη. Μία δασκάλα στο αυτοκίνητό της και δύο άτομα που επέβαιναν σε λεωφορείο. Η επίθεση
στο λεωφορείο προκάλεσε τον τραυματισμό ακόμη οκτώ ατόμων, και ανταλλαγή πυρών
μεταξύ των επιτιθέμενων Παλαιστινίων και των Iσραηλινών στρατιωτών, που με άλλο αυτοκίνητο συνόδευαν το λεωφορείο που δέχτηκε την επίθεση. Και οι δύο επιθέσεις έγιναν στη Δυτική Οχθη. Επεισόδια σημειώθηκαν και στη Λωρίδα της Γάζας. Στο νότιο τμήμα της, στην περιοχή Χαν Γιουνές, δύο έφηβοι Παλαιστίνιοι σκοτώθηκαν από ισραηλινά πυρά. Λίγο μετά έγινε γνωστό ότι σκοτώθηκε ο ανιψιός του επικεφαλής ασφαλείας των Παλαιστινίων στη Γάζα, Αχμέτ Νταχλάν, που είχε τραυματιστεί στην ίδια περιοχή το Σάββατο. Αργά το βράδυ ανακοινώθηκε ότι σκοτώθηκε ακόμη ένας Ισραηλινός από παλαιστινιακά πυρά στο φράγμα Κισουφίμ, που χωρίζει το Ισραήλ από τη Λωρίδα της Γάζας. Λίγο μετά ανακοινώθηκε ο θάνατος και άλλου Παλαιστίνιου, στην Καλκιλίγια. Ετσι, οι νεκροί από τότε που ξέσπασε η κρίση έφτασαν τους 219.
 Εκπρόσωπος της ισραηλινής κυβέρνησης δήλωσε ότι η αύξηση των παλαιστινιακών πυρών σημαίνει πως δεν πρόκειται πια για εξέγερση πολιτών, αλλά για «πόλεμο και τρομοκρατία». Ο ίδιος δήλωσε σε ξένους δημοσιογράφους ότι πρέπει «να προσαρμοστούν οι κανόνες εμπλοκής». Αλλος Ισραηλινός αξιωματούχος προειδοποίησε ότι ο στρατός θα σκληρύνει τη στάση του. Είχε προηγηθεί δήλωση του διοικητή της Φατάχ στη Δυτική Οχθη, Μαρουάν Μπαργκούτι, ότι η σύγκρουση πρέπει να μεταφερθεί από τα παλαιστινιακά εδάφη σε περιοχές που ελέγχει το Ισραήλ. Παρατηρητές αναφέρουν ότι τις τελευταίες ημέρες έχουν μειωθεί οι μαζικές διαδηλώσεις, αλλά έχουν ενισχυθεί οι ανταλλαγές πυρών τη νύχτα.
 Ισραηλινοί αξιωματούχοι ανέφεραν χθες ότι αν αποτύχει και η τελευταία προσπάθεια του Κλίντον, το αποτέλεσμα θα είναι «πολύ πολύ αρνητικό», και αν οι
Παλαιστίνιοι ανακηρύξουν μονομερώς κράτος πριν από το τέλος του χρόνου το Ισραήλ θα απαντήσει κλείνοντας τα σύνορα, που σημαίνει αποκλεισμό του νέου κράτους.
