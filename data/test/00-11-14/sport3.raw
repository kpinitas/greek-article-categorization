 Με γενναία αύξηση των τιμών των εισιτηρίων απαντάει ο Παναθηναϊκός στο φαινόμενο του χουλιγκανισμού, όπως έγραψε η «Ε» από χθες. Ο πρόεδρος Αγγελος Φιλιππίδης φέρεται αποφασισμένος να ενεργοποιήσει τη συμφωνία που έκανε προ ημερών με τους αρχηγούς των Συνδέσμων οργανωμένων οπαδών, η οποία προέβλεπε (θυμίζουμε), σε περίπτωση υλικών ζημιών και επεισοδίων, επαναφορά στο αρχικό καθεστώς (στο ξεκίνημα της περιόδου) όσον αφορά τις τιμές των εισιτηρίων. Μετά όσα έγιναν στη Λεωφόρο κατά τη διάρκεια του ντέρμπι των «αιωνίων», θεωρείται βέβαιο πως θα ληφθούν μέτρα. Ηδη χθες η ΠΑΛΕΦΙΠ (Πανελλήνια Λέσχη Φιλάθλων ΠΑΟ), του μεγαλύτερου σωματείου οργανωμένων οπαδών του «τριφυλλιού», συγκάλεσε έκτακτη σύσκεψη στα γραφεία της στην Ομόνοια (Μενάνδρου 36), για να συζητηθούν εκτενώς με εκπροσώπους άλλων συνδέσμων τα νέα δεδομένα.
 Ο επίσημος Παναθηναϊκός αναλαμβάνει το μερίδιο ευθύνης που του αναλογεί για τα έκτροπα, εκτιμά ωστόσο πως «ο Ολυμπιακός δεν βοήθησε όσο θα έπρεπε, φέρνοντας στο γήπεδο ό,τι χειρότερο, από πλευράς ποιότητας φιλάθλων, υπήρχε στο...λιμάνι».
 Για το θέμα αυτό ο κ. Φιλιππίδης δήλωσε χθες (στο ράδιο «ΑLPHA SPΟRTS»): 
 «Οι Eλληνες φίλαθλοι πρέπει, με τη βοήθεια όλων, να αποκτήσουν παιδεία και να φέρονται όπως οι φίλαθλοι στο εξωτερικό. Aν η Aστυνομία έκανε 200 συλλήψεις και τους πήγαινε αυτούς τους ανθρώπους στη φυλακή, θα είχαμε διαφορετική εικόνα σήμερα.
 Οσοι αγαπάμε το ποδόσφαιρο, πρέπει αυτά τα στοιχεία να τα αποβάλλουμε. Aναφέρομαι σε μεμονωμένους οπαδούς, οι οποίοι δεν έρχονται στο γήπεδο γιατί χαίρονται το άθλημα, αλλά για να βγάλουν τα απωθημένα τους. Πρέπει να φτάσουμε στο επίπεδο που υπάρχει στην Πρέμιερ Λιγκ και να το κάνουμε όλοι μαζί, όλες οι ομάδες, και όχι μόνο ο Παναθηναϊκός.
 Στο θέμα της μη μετακίνησης των οπαδών του Ολυμπιακού, είπαμε, αν μπορεί ο Ολυμπιακός να περιφρουρήσει τους οπαδούς του, ασφαλώς και να γίνει. Δυστυχώς, όμως, οι φίλαθλοι του Ολυμπιακού σπάσανε 2.000 καθίσματα και ενώ εγώ εξέφρασα δημόσια τη δυσαρέσκειά μου για τους φιλάθλους του ΠAΟ, δεν έχω ακούσει τους υπεύθυνους του Ολυμπιακού να εκφράζουν τη δυσαρέσκειά τους για τους οπαδούς της ομάδας τους.
 Στέλνω μήνυμα στους φιλάθλους του ΠAΟ ότι δεν θα ανεχθώ τα μεμονωμένα άτομα που δημιουργούν επεισόδια και θα τους κυνηγήσω. Ο Ολυμπιακός έστειλε το αντίστοιχο μήνυμα; Δεν το είδα...».
 Εξι βασικοί παίκτες της Μάντσεστερ Γιουνάιτεντ είναι τραυματίες και η συμμετοχή τους στον αγώνα του Σαββάτου με τη συμπολίτισσά της Σίτι (τον οποίο, εκτός απροόπτου, θα δει ο Στράτος Αποστολάκης) εξαιρετικά αμφίβολη. Συγκεκριμένα, νοκ-άουτ εδώ και αρκετό καιρό είναι ο Ολλανδός σέντερ-μπακ Γιάαπ Σταμ, ο Ρόι Κιν κάνει θεραπεία στους προσαγωγούς, ενώ παρόμοιο πρόβλημα αντιμετωπίζει από το ματς με την Ντιναμό Κιέβου ο Ράιαν Γκιγκς. Επίσης, ο Γουές Μπράουν, βασικός στον αγώνα με τη Μίντλεσμπρο πριν από τρεις ημέρες, κτύπησε στο γόνατο που είχε χειρουργηθεί πριν από ενάμιση χρόνο (ρήξη συνδέσμων), ο Νορβηγός Ολε Γκούναρ Σόλσκγιερ έπαθε διάστρεμμα στο ίδιο ματς και ο συμπατριώτης του Ρόνι Γιόνσεν δεν έχει αναρρώσει ακόμη. Κάποιοι εξ αυτών, δύσκολα θα δώσουν το παρών στο παιχνίδι της ερχόμενης Τρίτης με τον Παναθηναϊκό στο «Ολντ Τράφορντ», στην πρεμιέρα της δεύτερης φάσης του Τσάμπιονς Λιγκ.
 H Τρεις κίτρινες συμπλήρωσε ο Γιώργος Καραγκούνης και χάνει το ντέρμπι με τον ΠΑΟΚ στην Τούμπα το Σάββατο. Δύο ράμματα επίσης έγιναν στο κεφάλι του Βόκολου, που άνοιξε από κέρμα στο πρώτο ημίχρονο του ντέρμπι των «αιωνίων». Τέλος, η Παιανία άδειασε πάλι, αφού οι διεθνείς (επτά σύνολον: Λυμπερόπουλος, Καραγκούνης, Μπασινάς, Γκούμας, Κοτσώλης, Κόλα, Χένρικσεν), ενσωματώθηκαν στις Εθνικές των χωρών τους.
 H Tο πρόγραμμα, χθες, περιελάμβανε και «καψώνι» στον Πφλίπεν. «Eίσαι εντάξει», τον ρώτησε ο Aναστασιάδης, επειδή την περασμένη εβδομάδα ο Γερμανός δήλωνε ασθένεια. «Nαι», απάντησε αυτός. Tότε ο προπονητής τον έστειλε να κάνει γύρους μόνος του.
 Συν τοις άλλοις, χθες έφυγε και ο Σόουζα για την Πορτογαλία, προφανώς για να ξεκινήσει θεραπεία με το φίλο του φυσιοθεραπευτή Mπαρέτο.
 H Ομάδα «φιλάθλων» που δεν είχαν εισιτήρια, αλλά μπήκαν στο γήπεδο σπάζοντας τις πόρτες των θυρών 13, 14 δημιούργησαν τα επεισόδια (ξυλοδαρμούς των τριών αστυνομικών και ανδρών της περιφρούρησης κ.λπ.). Aυτό ήταν το συμπέρασμα της έκτακτης σύσκεψης των φιλάθλων του ΠAΟ, που τελείωσε αργά το βράδυ. Στην ανακοίνωση που εκδόθηκε επισημαίνεται μεταξύ άλλων ότι «να καταστρέφεις το γήπεδό σου δεν είναι μαγκιά, αλλά ηλιθιότητα» και «από την επόμενη αγωνιστική, οι οργανωμένοι θα δώσουν ένα τέλος σε όλα αυτά που κάνουν τον πρωτοπόρο στην Eυρώπη ΠAΟ να οπισθοδρομεί στον ελλαδικό χώρο».
