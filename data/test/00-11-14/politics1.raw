Οι τελευταίες εξελίξεις στο Κυπριακό, ύστερα από τον πέμπτο γύρο των συνομιλιών, ήταν αντικείμενο των συζητήσεων του προέδρου της Κύπρου Γλ. Κληρίδη με την ελληνική πολιτική ηγεσία, αλλά και του προέδρου της κυπριακής βουλής Σπ. Κυπριανού, ο οποίος εξέφρασε τις αντιρρήσεις και τον προβληματισμό του για τις εξελίξεις.
 Η παρουσία του κ. Κληρίδη στην Αθήνα έδωσε τέλος στη «φάση δυσαρέσκειας» της Λευκωσίας, που είχε εκδηλωθεί το Σεπτέμβριο με τη «χαλαρή» αντίδραση της Αθήνας στην αρνητική δήλωση του γ. γραμματέα του ΟΗΕ, στον τέταρτο γύρο των συνομιλιών. 
 Ο κ. Κληρίδης συναντήθηκε χθες με τον Πρόεδρο της Δημοκρατίας Κ. Στεφανόπουλο,
τον οποίο ενημέρωσε για τις τελευταίες εξελίξεις. Το ίδιο θα πράξει και σήμερα, στη συνάντησή του με τον πρωθυπουργό Κ. Σημίτη.
 Ο κυβερνητικός εκπρόσωπος της Κύπρου Μ. Παπαπέτρου ενημερώνοντας χθες τους δημοσιογράφους επέμεινε ότι το άτυπο έγγραφο που παρουσίασε στον πρόεδρο Κληρίδη ο γ. γραμματέας του ΟΗΕ κ. Ανάν περιέχει θετικά στοιχεία και κυρίως έχει επανέλθει στη φρασεολογία των κειμένων του ΟΗΕ. Σχολιάζοντας την αδιάλλακτη στάση της Τουρκίας ο κ. Παπαπέτρου ανέφερε ότι η στάση της είναι αδικαιολόγητη γιατί η λύση της Ομοσπονδίας είναι ο τελευταίος συμβιβασμός που μπορεί να κάνει η Λευκωσία. Επισήμανε ακόμη ότι προχωρά ταχύτατα η αλλοίωση του πληθυσμού στα κατεχόμενα. Αυτή τη στιγμή ο αριθμός των Tουρκοκυπρίων ανέρχεται σε 102 και των εποίκων σε 98.000.
 Ο εκπρόσωπος επέμεινε ότι η συνεργασία με την Αθήνα είναι ισχυρή και εξέφρασε την ανησυχία του για τη στάση της ισλαμικής διάσκεψης έναντι του Κυπριακού, μπροστά στο ενδεχόμενο αναγνώρισης του κατεχόμενου τμήματος. 
 Χθες εξ άλλου ο κ. Κληρίδης συναντήθηκε με τον επίτιμο πρόεδρο της Ν.Δ. Κ. Μητσοτάκη, ο οποίος ανέφερε ότι «αυτή τη στιγμή γίνονται σοβαρές συζητήσεις και από την άλλη πλευρά».
 Ο πρόεδρος της Ν.Δ. Κ. Kαραμανλής, μετά τη συνάντησή του με τον πρόεδρο της Kύπρου, εξέφρασε την ανησυχία του για το κείμενο τη εταιρικής σχέσης της Τουρκίας και επέμεινε ότι «είναι ανάγκη να κατανοήσει η κυβέρνηση Σημίτη ότι δεν υπάρχουν περιθώρια για άλλες υποχωρήσεις και ότι πρέπει να απαιτήσει τα αυτονόητα».
 Τις ανησυχίες του και τον προβληματισμό του για την πιθανότητα προώθησης της πρότασης για λύση της συνομοσπονδίας εξέφρασε ο πρόεδρος της κυπριακής βουλής Σπ. Κυπριανού κατά τη συνάντησή του με τον πρωθυπουργό Κ. Σημίτη. Ο κ. Κυπριανού επέμεινε ότι ο γ. γραμματέας του ΟΗE Κόφι Ανάν έχει, με διάφορες κινήσεις, προσεγγίσει τη συνομοσπονδία, ενώ μετά τη συνάντησή του με τον αρχιεπίσκοπο Xριστόδουλο έδειξε να συμφωνεί με τη θέση της κυπριακής Eκκλησίας
ότι «η μη λύση του Kυπριακού είναι συγκριτικά καλύτερη από μία κακή λύση». Πρόσθεσε ακόμη κατά τη συνάντησή του με τον πρόεδρο της Βουλής. Α Kακλαμάνη ότι το έγγραφο του κ. Ανάν διατηρεί την ίδια φιλοσοφία της διχοτόμησης, παρά τα θετικά στοιχεία που περιέχει. Τον ίδιο κίνδυνο περί συνομοσπονδίας εξέφρασε
και η γ. γραμματέας του ΚΚE Αλέκα Παπαρήγα.
