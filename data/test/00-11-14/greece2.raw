 Δεν άκουγε κανέναν. Τα ακουστικά του ασυρμάτου ούρλιαζαν μέσα στα αυτιά του. Τράβα προς τα επάνω, βάλε το κεφάλι μέσα, Τράβα, Τράβα, Τράβα. Ο Κώστας δεν άκουσε. Συνέχισε να κρατά σταθερά το χειριστήριο του F-16 με ελαφριά κλίση προς τα κάτω και δεξιά. 
 Το αεροσκάφος κατέβαινε αργά προς τη θάλασσα. Κανείς δεν πίστευε αυτό που γινόταν. Ο υποσμηναγός Κώστας Κακκαβάς δεν αντιδρούσε. Το αεροσκάφος έφτασε να
γλείφει τις άκρες των κυμάτων και μόλις ακούμπησε στο νερό έβαλε τη μούρη του μέσα και διαλύθηκε σε χιλιάδες κομμάτια. 
 Το γιατί, κανείς δεν θα μάθει. Στις 11.40 χθες το μεσημέρι το αεροσκάφος του «κάρφωσε» με 700 χιλιόμετρα στη θάλασσα ένα μόλις μίλι από το αεροδρόμιο της Αγχιάλου. Εικασίες με βάση τις πιθανότητες θα γραφούν στον φάκελο πριν κλείσει. Και τι μπορεί να γράφει. Η βλάβη έχει σχεδόν αποκλειστεί. Οπως και το
ανθρώπινο λάθος, δηλαδή μια κίνηση που να έφερε το αεροσκάφος σε τέτοια θέση που να μην μπορεί να πετάξει. Μένουν δυο εκδοχές. Η πρώτη ονομάζεται G-Lock και συμβαίνει όταν οι επιταχύνσεις της βαρύτητας είναι απότομες και ιδιαίτερα μεγάλες, με αποτέλεσμα το αίμα να κατεβαίνει από το κεφάλι προς τα πόδια και ο
χειριστής να μην μπορεί να αντιδράσει. Η δεύτερη ονομάζεται απώλεια προσανατολισμού στον χώρο και έχει να κάνει με τη φυσική κατάσταση του χειριστή, την ορατότητα και τις καιρικές συνθήκες. 
 Από τις πρώτες εκτιμήσεις μάλλον το δεύτερο συνέβη στον υποσμηναγό Κώστα Κακκαβά και αυτό διότι από τον πύργο ελέγχου βολών που παρακολουθούσαν την πτήση δεν προκύπτει ότι το αεροσκάφος έκανε σκληρούς ελιγμούς, ώστε να δικαιολογούνται μεγάλες επιταχύνσεις βαρύτητας. Το αεροσκάφος πετούσε κανονικά
σε όλη τη διάρκεια της άσκησης. Ο χειριστής κατέβηκε και έκανε εικονική απόρριψη βομβών. Θα ακολουθούσε την ίδια πορεία που είχε χαράξει το προηγούμενο αεροσκάφος. Ο Κώστας Κακκαβάς, μετά τις ρίψεις ίσιωσε το αεροσκάφος, αλλά όχι απόλυτα. Κράτησε τη μούρη του ελαφρά προς τα κάτω. Ολοι τον είδαν να κατεβαίνει. Ολοι προσπάθησαν να τον συνεφέρουν ουρλιάζοντας στους
ασυρμάτους που μπορούσε να ακούσει. Δεν άκουσε όμως. 
 Eννέα χειριστές και δύο πολίτες, σύνολο έντεκα άνθρωποι νεκροί, σε εφτά ατυχήματα με αεροσκάφη της Πολεμικής Aεροπορίας φέτος. Mέσα στην τελευταία δεκαετία πέντε μαχητικά F-16 έχουν χαθεί, με δύο από τους πιλότους τους νεκρούς.
