 «Τελειώστε τον»! Ο υφυπουργός Αθλητισμού, Γιώργος Φλωρίδης, με έγγραφό του προς τον πρόεδρο του πρωτοβάθμιου μονομελούς δικαιοδοτικού οργάνου ζήτησε την καθαίρεση του Βίκτωρα Μητρόπουλου από την προεδρία της ΕΠΑΕ, στηριζόμενος στην έκθεση του Eλεγκτικού Συμβουλίου, από την οποία προκύπτει η ύπαρξη κωλύματος στο πρόσωπο του ισχυρού άνδρα του ελληνικού ποδοσφαίρου. Στο αίτημα Φλωρίδη, άμεση ήταν τόσο η αντίδραση του κ. Μητρόπουλου, ο οποίος απειλεί ότι θα προσφύγει στα πολιτικά δικαστήρια, όσο και της ΕΠΟ που προειδοποιεί τον υφυπουργό Αθλητισμού ότι εάν επιμείνει η FIFA θα θέσει σε απομόνωση το ποδόσφαιρό μας.
 Το Eλεγκτικό Συμβούλιο προχώρησε στη σύνταξη της έκθεσης με συνοπτικές διαδικασίες. Το μεσημέρι ο κ. Φλωρίδης ζήτησε από τον πρόεδρο του συμβουλίου, Κυριάκο Σαχανίδη, να προχωρήσει με ταχύτατους ρυθμούς η κάθαρση στο χώρο του ποδοσφαίρου και το απόγευμα οι ελεγκτές ενημέρωσαν τον υφυπουργό για την ύπαρξη κωλύματος στο πρόσωπο του προέδρου! 
 Το λόγο πλέον έχει ο αθλητικός δικαστής, Δημήτρης Ορφανίδης, ο οποίος είτε θα εκδώσει διαπιστωτική πράξη έκπτωσης του Βίκτωρα Μητρόπουλου, είτε θα ζητήσει από τον εισαγγελέα του Αρείου Πάγου την επιβεβαίωση του κωλύματος. Κι αυτό διότι ο κ. Φλωρίδης προσκόμισε στο Ελεγκτικό Συμβούλιο αντίγραφο του τελεσίδικου παραπεμπτικού βουλεύματος, το οποίο όμως δεν είναι επικυρωμένο. Εάν ο α.δ. κρίνει ότι δεν χρειάζεται επικύρωση το αντίγραφο, θα καθαιρέσει τον κ. Μητρόπουλο, ο οποίος στη συνέχεια θα ασκήσει έφεση στη δευτεροβάθμια επιτροπή της ΕΠΟ.
 Από κύκλους της ΕΠΑΕ διέρρευσε ότι ο πρόεδρός της έχει άσο στο μανίκι του. Συγκεκριμένα, έχει έγγραφο της Αρχής Προστασίας Προσωπικών Δεδομένων όπου αναφέρεται ότι «δεν επιτρέπεται σε οιονδήποτε να επεξεργαστεί το βούλευμα του κ. Μητρόπουλου».
 Στην ανακοίνωσή του ο Βίκτωρας Μητρόπουλος χρησιμοποιεί βαρύτατες εκφράσεις κατά του υφυπουργού, ενώ υποστηρίζει ότι «ύστερα από τις αποτυχημένες ενέργειές του να εξασφαλίσει το βούλευμα που με αφορά, επικαλείται δημοσιεύματα εφημερίδων για να επιτύχει την απομάκρυνσή μου».
 Σχολιάζοντας τη στάση Φλωρίδη, ο πρόεδρος της ΕΠΑΕ επισημαίνει ότι «έπεσε και το "φύλλο συκής" -αν υπήρχε ποτέ- στις θέσεις του κ. υφυπουργού. Ο "ντροπονόμος Φλωρίδη" είναι αντισυνταγματικός, παραβιάζει τη νομοθεσία που διέπει την Aρχή Προστασίας Προσωπικών Δεδομένων και είναι αντίθετος προς τη Συνθήκη της Ρώμης. Ολα αυτά πιστεύω ότι θα αποδειχτούν μέσω δικαστικών αποφάσεων».
 Η ΕΠΟ με ανακοίνωσή της υπενθύμισε στον Γιώργο Φλωρίδη την ύπαρξη του... μπαμπούλα της FIFA. «Η ενέργεια του υφυπουργού να ζητήσει από το Eλεγκτικό Συμβούλιο να διαπιστώσει κώλυμα στο πρόσωπο του κ. Μητρόπουλου είναι έξω από τα όρια της ανεξαρτησίας του αθλητικού κινήματος (!) και κάθετα αντίθετη στη θέση της FIFA», αναφέρεται στην ανακοίνωση, η οποία καταλήγει: «Ο υφυπουργός θα είναι αποκλειστικός υπεύθυνος για όσα συμβούν στο μέλλον σε βάρος του ελληνικού ποδοσφαίρου».
 * Επιστολή συμπαράστασης θα στείλει σήμερα στον υφυπουργό Αθλητισμού ο Αγγελος Φιλιππίδης. Σε αυτήν ο πρόεδρος του Παναθηναϊκού θα ζητάει από τον κ. Φλωρίδη να προχωρήσει έως το τέλος στην κάθαρση του ποδοσφαίρου.
