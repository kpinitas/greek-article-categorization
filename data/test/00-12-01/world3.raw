 Εξέχοντες Pεπουμπλικανοί βουλευτές, με επικεφαλής τον γερουσιαστή Τζέσε Χελμς, ξεκίνησαν εκστρατεία ενάντια στο Διεθνές Δικαστήριο για εγκλήματα πολέμου, το οποίο όπως υποστηρίζουν, θα απειλήσει την κυριαρχία των Ηνωμένων Πολιτειών.
 Μάλιστα ο Τζέσε Χελμς, συντηρητικός πρόεδρος της Επιτροπής Εξωτερικών Υποθέσεων της αμερικανικής Γερουσίας, σκοπεύει να προωθήσει νομοσχέδιο που θα μπλοκάρει τη συνεργασία των Ηνωμένων Πολιτειών με το δικαστήριο και το όλο θέμα θα προχωρήσει με άμεση προτεραιότητα τον επόμενο χρόνο.
 Το νομοσχέδιο, που παρουσιάστηκε πριν από μερικούς μήνες από τον Χελμς, έχει εξασφαλίσει την υποστήριξη και μιας δικομματικής ομάδας Αμερικανών αξιωματούχων, μεταξύ των οποίων βρίσκονται ο πρώην υπουργός Eξωτερικών των ΗΠΑ
Χένρι Κίσινγκερ μέχρι τον πρώην επικεφαλής της CIA Τζέιμς Γούλσεϊ.
 Το νομοσχέδιο του Χελμς, που στηρίχτηκε από τους Pεπουμπλικανούς ηγέτες και στα δύο σώματα του αμερικανικού Kογκρέσου, προϋποθέτει τον αποκλεισμό των Αμερικανών στρατιωτικών από τη δικαιοδοσία του δικαστηρίου προτού οι Ηνωμένες Πολιτείες πάρουν μέρος σε οποιαδήποτε από τις ειρηνευτικές επιχειρήσεις των Ηνωμένων Εθνών. Θα απαγορεύει επίσης την παροχή αμερικανικής στρατιωτικής βοήθειας προς όποια χώρα επικυρώσει τη συνθήκη ίδρυσης του διεθνούς δικαστηρίου, με μία εξαίρεση για τους συμμάχους των Ηνωμένων Πολιτειών που συμφωνούν να προστατεύουν τους Αμερικανούς από την έκδοση.
 Οπως είναι γνωστό, οι ΗΠΑ έχουν ξεκινήσει μια εκστρατεία εναντίον του δικαστηρίου από την πρώτη στιγμή που υπεγράφη στη Ρώμη η ιδρυτική του συνθήκη,
τον Ιούλιο του 1998, ζητώντας να αποκλειστούν από τη δικαιοδοσία του οι Αμερικανοί στρατιώτες και αξιωματούχοι, που μπορεί να είναι ευάλωτοι σε πολιτικά υποκινούμενες παραπομπές.
