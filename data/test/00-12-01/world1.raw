Πώς αντέδρασε ο πρώην καγκελάριος της Γερμανίας, Χέλμουτ Κολ, όταν δέχτηκε κατά πρόσωπο μια τεράστια τούρτα από άγνωστο νεαρό; Οι εκδοχές διίστανται: ο εκπρόσωπος του βιβλιοπωλείου, όπου συνέβη το περιστατικό, δήλωσε ότι ο κ. Κολ αντέδρασε με απόλυτη ψυχραιμία, σκουπίζοντας τη σαντιγί από το πρόσωπό του και
συνεχίζοντας να υπογράφει αντίγραφα του βιβλίου του: «Το ημερολόγιό μου 1998-2000». Κάποιοι άλλοι αναφέρουν ότι ο πρώην καγκελάριος ξέσπασε στους φωτορεπόρτερ, απαιτώντας εξαγριωμένος να πάψουν να τραβούν φωτογραφίες! Ο 29χρονος νεαρός που «έλουσε» τον Χ. Κολ, συνελήφθη και κρατήθηκε σε αστυνομικό
τμήμα του Βερολίνου, ενώ μέχρι χθες δεν είχαν γίνει γνωστά τα κίνητρα της ενέργειάς του. Στο «ημερολόγιό» του ο Κολ μιλά για το ρόλο του στην ενανένωση των δύο Γερμανιών και αναλύει τη δική του άποψη για το οικονομικό σκάνδαλο που
συγκλόνισε το κόμμα του και το οποίο αμαύρωσε την πολιτική του εικόνα έπειτα από 16 χρόνια στην ηγεσία της χώρας και 25 στην ηγεσία της Χριστιανοδημοκρατικής Ενωσης (CDU).
