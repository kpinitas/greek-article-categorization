Και φαίνεται πως επεκτείνεται ο συγγραφέας δοκιμάζοντας τη μυθιστορηματική φόρμουλα με την έκδοση του «Γερνάω επιτυχώς» (εκδ. Κέδρος).
Ο διηγηματικός κόσμος του Γιώργου Σκαμπαρδώνη έχει δομηθεί με συστατικά όπως το όνειρο, η ρεαλιστική πραγματικότητα, η νοσταλγία του αυθόρμητου κι άρα αυθεντικού στη ζωή. Η συμπύκνωση της δράσης, ο εμπλουτισμός της αφήγησης με ένταση κι ενδοσκόπηση, χαρακτηρίζουν το σύνολο της διηγηματικής παραγωγής του.
Και φαίνεται πως επεκτείνεται ο συγγραφέας δοκιμάζοντας τη μυθιστορηματική φόρμουλα με την έκδοση του «Γερνάω επιτυχώς» (εκδ. Κέδρος). 
 Πρόκειται για ένα μυθιστόρημα ξεχωριστής ανθρωπογεωγραφίας, με την άμεση βιωματική καταγραφή μιας νεαρής γυναίκας που ζει την Κατοχή, τον Εμφύλιο, τις μεταπολεμικές δεκαετίες έως το 1985 μεταξύ Μακεδονίας-Θράκης. Οπως επισημαίνει
ο ίδιος ο συγγραφέας, «η γυναίκα-αντιηρωίδα δεν έχει όνομα αλλά μνήμη και ξεσπάσματα ψυχής. Μιλά ελλειπτικά-σπασμωδικά, με διάθεση ονειρική αλλά κι άγρια». Ολη η ζωή της περνά ανάμεσα σε αδιάκοπα ταξίδια, νοερά είτε πραγματικά, σε μια on the road περιπλάνηση ανά τη βόρεια Ελλάδα και με αμυδρό φόντο την πρόσφατη Ιστορία του τόπου. Μονολογεί, παραληρεί, εξομολογείται για τις εμμονές και τους φόβους της, τον έρωτα και την ειρωνεία του ψυχικού πόνου.
 Με πολλές εσωτερικές αφηγήσεις που συναντιούνται με την κεντρική, ο Γιώργος Σκαμπαρδώνης επιδίωξε να συμπιέσει το τραγικό στοιχείο φτάνοντας στον αυτοσαρκασμό. Η ηρωίδα του είναι ένα καθημερινό πρόσωπο, μια μικροαστή, αλλά με εύθραυστη θηλυκότητα και ποιητικό υπόβαθρο. Η προσωπική μοίρα της παραλληλίζεται με την Ιστορία. Για τούτο και γερνάει επιτυχώς, με την έννοια του ανθρώπου που κάνει «μια πύρρεια νίκη εμπρός στο φάσμα του θανάτου.» 
 Η ανώνυμη ηρωίδα είναι «συναίρεση αρκετών γυναικών από το προσωπικό περιβάλλον
μου», είπε ο συγγραφέας, ο οποίος χρησιμοποιούσε αποκλειστικά άνδρες το μεγαλύτερος μέος της διηγηματογραφίας του. Κι όπως εξήγησε, αυτό που τον ενδιέφερε σ' αυτό το πρώτο μυθιστόρημά του, ήταν να πλάσει ένα τραγικό υπόβαθρο με διαδοχικές κορυφώσεις και αφήγηση σπειροειδή και τεθλασμένη, προσεγγίζοντας ένα χωροχρονικό πλαίσιο που μέχρι πρότινος δεν έχει διαπραγματευτεί πεζογραφικά.
