 Με την τακτική της σιωπής στοχεύει να αντιμετωπίσει τον Δημήτρη Αβραμόπουλο, ο Κώστας Kαραμανλής, όσο και αν ο δήμαρχος της Αθήνας προκαλεί τη Ν.Δ., προωθώντας το ενδεχόμενο δημιουργίας κόμματος.
 Αυτό φάνηκε και από τη χθεσινή συνέντευξη του προέδρου της Νέας Δημοκρατίας, την οποία οργάνωσε η Eνωση Aνταποκριτών Ξένου Tύπου
 «Ο, τι είχα να πω γι' αυτό το θέμα, το έχω πει και δεν έχω να προσθέσω τίποτα άλλο», είπε χαρακτηριστικά όταν ρωτήθηκε. Ο πρόεδρος της Ν.Δ. εκτιμά πως οποιαδήποτε διαφορετική απάντηση και αν έδινε για το δήμαρχο, θα «ανακύκλωνε» το θέμα και θα έβλαπτε ακόμη περισσότερο τη δημόσια εικόνα της Ν.Δ. Εν τούτοις
και με αυτού του είδους την απάντηση που έδωσε, πολλά στελέχη της Ν.Δ. δεν δηλώνουν ικανοποιημένα και όπως τόνιζαν στις κατ' ιδίαν συζητήσεις τους, «δεν μπορεί ο δήμαρχος να προκαλεί συνεχώς και η Ν.Δ. να αντιδρά σαν να μη συμβαίνει τίποτα».
 Ο πρόεδρος της Ν.Δ. όμως, δεν θέλησε να δώσει συνέχεια και στα φαινόμενα εσωστρέφειας με την αμφισβήτηση των χειρισμών του από εσωκομματικά στελέχη, ενώ επανέλαβε πως δεν σκοπεύει να ζητήσει επαναβεβαίωση της θέσης του από το προσεχές συνέδριο χαρακτηρίζοντας «καλοπροαίρετους προβληματισμούς» την κριτική που δέχεται.
 Κατά τα άλλα, ο K. Kαραμανλής, αν και εξαπέλυσε ολομέτωπη επίθεση κατά της κυβέρνησης και σχεδόν για όλα τα θέματα, απέφυγε να ζητήσει πρόωρες εκλογές, όπως εισηγούνται στελέχη του: «Λίγους μήνες μετά τις εκλογές, δεν ζητώ εκλογές. Αλλωστε δεν μπορώ να τις επιβάλω», είπε.
 Οταν ρωτήθηκε γιατί δεν έχει καταθέσει ακόμη το κόμμα του (όπως έχει δημόσια δεσμευτεί) πρόταση για προανακριτική επιτροπή που θα διερευνήσει τις καταγγελίες που περιλαμβάνονται στο πόρισμα Ντογιάκου (διορισμός Στ. Ψυχάρη στο Αγιο Ορος, σύμβαση Δημοσίου με Travel Plan), ο κ. Καραμανλής είπε πως αναμένει την επόμενη Πέμπτη και την απόφαση του ΕΣΡ που κάνει συναφή έρευνα και εν συνεχεία θα προχωρήσει στην κατάθεση της πρότασης. Για την αυτοκτονία του Π. Σφηνιά, ο πρόεδρος της Ν.Δ., αφού εξέφρασε τα συλλυπητήριά του στους οικείους του εκλιπόντος, είπε πως υπάρχει σοβαρό ζήτημα στον τρόπο με τον οποίο λειτουργεί η ακτοπλοΐα και απέδωσε τεράστιες ευθύνες στην κυβέρνηση για τη μονοπωλιακή κατάσταση που έχει διαμορφωθεί. «Yπήρξαν συγκεκριμένες εύνοιες,
κινήσεις πολιτικού φαβοριτισμού, η κυβέρνηση είναι υπεύθυνη», είπε.
 Για την απόφαση σχετικά με τη λεγόμενη βασιλική περιουσία, ο κ.Καραμανλής είπε
πως η κυβέρνηση έχει τεράστια ευθύνη για τους κακούς χειρισμούς της που οδήγησε στην καταδικαστική απόφαση του Eυρωπαϊκού Δικαστηρίου, πρόσθεσε πως η λύση του προβλήματος είναι ο σεβασμός της διεθνούς νομιμότητας και με το δυνατόν μικρότερο κόστος για τον Ελληνα φορολογούμενο και κατηγόρησε όσους ασχολούνται με το θέμα ότι ανήκουν στο παρελθόν. «Οποιος ασχολείται μ' ένα θέμα που εδώ και 25 χρόνια έχει αμετάκλητα και οριστικά κλείσει, ανήκει στο παρελθόν», είπε.
 Τέλος, για τα ελληνοτουρκικά, είπε ότι η κυβέρνηση συνεχίζει τις χειρονομίες καλής θέλησης χωρίς αντίστοιχες κινήσεις της Τουρκίας, ενώ χαρακτήρισε το κείμενο της εταιρικής σχέσης μη ικανοποιητικό, προσθέτοντας ότι υπολείπεται από εκείνο του Ελσίνκι.
  Σχολιάζοντας το περιεχόμενο της συνέντευξης Καραμανλή, ο κυβερνητικός εκπρόσωπος Δ. Ρέππας είπε πως η μονότονη επανάληψη ψευδών ισχυρισμών και στερεότυπων σχολίων δεν αποτελεί πολιτική πρόταση.
