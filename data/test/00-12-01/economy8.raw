 ε κάτι παραπάνω από το 50% των 4 τρισ. του πενταετούς εξοπλιστικού προγράμματος της χώρας μας αντιστοιχούν τα ποσά που διέθεσαν οι Ελληνες κατά τους τελευταίους 30 μήνες για την αγορά καινούργιων αυτοκινήτων. Αυτό προκύπτει από τα στοιχεία που ανακοινώθηκαν χθες στη διάρκεια των εργασιών ενημερωτικής εκδήλωσης που οργάνωσε στη Θεσσαλονίκη η Ενωση Ασφαλιστικών Εταιρειών Ελλάδος (ΕΑΕΕ) γύρω από θέματα ασφάλισης του κλάδου αυτοκινήτων.
 Σύμφωνα με τον πρόεδρο της Επιτροπής Ατυχημάτων της ΕΑΕΕ, Κώστα Μπερτσιά, κατά
τους τελευταίους 30 μήνες οι Ελληνες διέθεσαν 2, 14 τρισ. δρχ. για την αγορά αυτοκινήτων. Μόνο κατά το πρώτο εννιάμηνο του 2000 διέθεσαν 1 τρισ. δρχ. για αγορά 236.000 ιδιωτικής χρήσης επιβατικών αυτοκινήτων και υπολογίζεται ότι μέχρι το τέλος του έτους το σύνολο των πωληθέντων αυτοκινήτων θα αγγίξει τα 300.000.
 Στη διάρκεια της εκδήλωσης ανακοινώθηκαν κι άλλα σημαντικά στοιχεία γύρω από τον κλάδο του αυτοκινήτου, όπως: Tη δεκαετία που διανύσαμε σημειώθηκε αύξηση της τάξης του 68% στις πωλήσεις καινούργιων αυτοκινήτων, ωστόσο ο στόλος των ελληνικών αυτοκινήτων θεωρείται ακόμη ο πλέον γερασμένος στην Ευρώπη, με μέσο όρο ηλικίας για κάθε αυτοκίνητο τα 11 χρόνια! 
 Αυτή τη στιγμή στους ελληνικούς δρόμους υπολογίζεται ότι κυκλοφορούν περίπου 4.800.000 αυτοκίνητα. Η μεγάλη αύξηση στις πωλήσεις καινούργιων αυτοκινήτων παρατηρήθηκε την τελευταία διετία κι αυτό λόγω της απελευθέρωσης της καταναλωτικής πίστης, την ανάπτυξης της Σοφοκλέους και την πτώση των τιμών, λόγω σταδιακής πτώσης της φορολογίας.
 Το μεγαλύτερο ποσοστό των Ελλήνων (47%) προτιμά αυτοκίνητα μεσαίου κυβισμού (1.400-1.600 κυβικά). Από εκεί και πέρα, ένα 10% προτιμά αυτοκίνητα κάτω των 1.100 κυβικών, το 21% προτιμά αυτοκίνητα μεταξύ 1.600-1.800 κυβικών. Μόνο ένα 3% κατέχει αυτοκίνητο πάνω από 1.800 κυβικά, ενώ ένα 6% των Ελλήνων είναι κάτοχοι Jeep.
 Σύμφωνα με τη «χαρτογράφηση» των κυκλοφορούντων αυτοκινήτων, προκύπτει ότι περίπου το 45% αυτών είναι ηλικίας μεγαλύτερης των 20 ετών και περίπου 450.000
οχήματα έχουν ηλικία μεγαλύτερη των 15 ετών. Επίσης, από το σύνολο των 4.800.000 αυτοκινήτων τα 1.600.000 είναι παλαιάς τεχνολογίας.
