 υπουργός Μεταφορών Χρίστος Βερελής έσπευσε χθες να εκδώσει ανακοίνωση, για να απαντήσει στους 61 βουλευτές του ΠΑΣΟK λέγοντας, μεταξύ άλλων, ότι τα συσσωρευμένα ελλείμματα της Ο.A. ξεπερνούν ήδη τα 75 δισεκατομμύρια δραχμές.
 Σήμερα, το Διοικητικό Συμβούλιο της Ολυμπιακής καλείται να εγκρίνει για τα έργα μετεγκατάστασης στο νέο αεροδρόμιο Σπάτων προϋπολογισμό 103, 3 δισεκατομμυρίων δραχμών, αυξημένο δηλαδή κατά 25% σε σχέση με εκείνον του 1998
και ενώ απειλούνται νέες προσαυξήσεις από αλλαγές στα αντικείμενα των συμβάσεων.
 Η απόφαση των 61 βουλευτών του ΠΑΣΟK να ζητήσουν ενημέρωση για τα σχέδια της κυβέρνησης, προκαλεί ήδη τριγμούς. Ερωτηθείς χθες το πρωί σχετικά, ο κυβερνητικός εκπρόσωπος Δ. Ρέππας χαρακτήρισε την ερώτηση των βουλευτών «άσκηση κοινοβουλευτικού δικαιώματος» και προανήγγειλε ότι οι πληροφορίες που ζητούνται θα δοθούν, «αν δεν έχουν ήδη δοθεί». Είπε ακόμη ότι είναι η άντληση ιδιωτικών κεφαλαίων και η παραχώρηση της πλειοψηφίας των μετοχών της Ο.A.
 Ο κ. Ρέππας δικαιολόγησε την ερώτηση λέγοντας ότι «οι συνάδελφοι θέλουν το θέμα να συζητηθεί στη Βουλή με αυτόν τον επίσημο τρόπο, για να ακουστεί η θέση
του αρμόδιου υπουργού με κάθε λεπτομέρεια». Ωστόσο, χθες βράδυ, ο κ. Βερελής δημοσιοποίησε το κείμενο της απάντησης, στην οποία εξιστορεί τα αίτια του προβλήματος (αποτυχία βρετανικού μάνατζμεντ), ισχυρίζεται ότι το κλίμα έχει τώρα βελτιωθεί με την Κομισιόν και ζητεί στήριξη από τους εργαζομένους και όλες τις πολιτικές δυνάμεις.
 Σήμερα το Διοικητικό Συμβούλιο της Ολυμπιακής καλείται να εγκρίνει νέο προϋπολογισμό έργων στο αεροδρόμιο Σπάτων, ο οποίος φτάνει το 103, 3 δισ. δραχμές έναντι 82 δισ. που προβλέπονταν ώς τώρα.
 Υπενθυμίζεται πως για τα έργα μετεγκατάστασης είχε το 1996 προϋπολογισθεί κόστος 120 δισεκατομμυρίων, το οποίο έπεσε στα 50 δισ. το 1997, ανέβηκε το 1998 στα 78, ενδιαμέσως έφθασε τα 82 και τώρα επανέρχεται πάνω από τα 100 δισ., ενώ εκκρεμούν αιτήματα εργολάβων για αύξηση τιμημάτων λόγω αλλαγής προδιαγραφών (τεχνική βάση).
 Σημειώνεται ακόμη ότι τα 33 δισ., που είχαν εγκριθεί ως αποζημίωση του Δημοσίου λόγω αλλαγής αεροδρομίου, έχουν ήδη δοθεί (τα περισσότερα για την κάλυψη ελλειμμάτων) και τώρα προωθείται η λήψη δανείου 65 δισ. δραχμών - χρήματα τα οποία όμως προορίζονταν για αγορές νέων αεροσκαφών.
 Αντίθετα με τον προϋπολογισμό των έργων, που ανεβοκατεβαίνει σαν ασανσέρ, αυτό
που σταθερά μειώνεται είναι το μερίδιο επιβατικής κίνησης που αναμένεται να έχει η Ο.A. στο αεροδρόμιο Σπάτων (αρχικά υπολογιζόταν στο 60% και τώρα πάει προς το 35%).
