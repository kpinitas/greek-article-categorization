 Παραδέχτηκε το ΝΑΤΟ ότι στο, υπό την ευθύνη του, Κοσσυφοπέδιο εξελίσσεται μεγάλο μέρος από τις δραστηριότητες των Αλβανών ανταρτών και ο γενικός γραμματέας της Συμμαχίας ζήτησε από τους πολιτικούς ηγέτες της επαρχίας να συγκρατήσουν τους αντάρτες.
 Ο διοικητής της Δύναμης Κοσσυφοπεδίου, Ιταλός αξιωματικός του ΝΑΤΟ, στρατηγός Κάρλο Καμπιγκιόζου δήλωσε ότι υπό τις διαταγές του γίνεται το παν, ώστε να αποφευχθεί η μετακίνηση όπλων και ανδρών από το Κοσσυφοπέδιο στη γειτονική κοιλάδα του Πρέζεβο, όπου δρα ο Απελευθερωτικός Στρατός Πρέζεβο, Μεντβέντια, Μπουγιάνοβατς. «Κρατούμε ανθρώπους που προσπάθησαν να περάσουν τα σύνορα παράνομα και κατασχέσαμε μεγάλες ποσότητες όπλων που κατευθύνονταν στη ζώνη αυτή», ανέφερε ο στρατηγός. Είναι η πρώτη σαφής επιβεβαίωση από το ΝΑΤΟ ότι οι
Αλβανοί μαχητές έξω από το Κοσσυφοπέδιο, αλλά κοντά σε αυτό, περνούν από το Κοσσυφοπέδιο μαζί με τον οπλισμό τους. Ως τώρα περιοριζόταν στο να δηλώνει ότι
κάνει το παν για να εμποδίσει την εξάπλωση της βίας έξω από το Κοσσυφοπέδιο.
 Στο ίδιο μήκος κύματος, ο γενικός γραμματέας του ΝΑΤΟ, Τζορτζ Ρόμπερτσον, ζήτησε από τους πολιτικούς ηγέτες του Κοσόβου να χρησιμοποιήσουν την επιρροή τους, για να περιορίσουν τους Aλβανούς αντάρτες που δρουν στις περιοχές των συνόρων με τη Σερβία.
 Ο Ρόμπερτσον, που πραγματοποιεί ημερήσια επίσκεψη στην Πρίστινα, εξέφρασε την ανησυχία του για τα πρόσφατα επεισόδια στην αποστρατιωτικοποιημένη ζώνη ανάμεσα στη Σερβία και το Κόσοβο.
 «Η ηγεσία εκεί στο Κόσοβο πρέπει επίσης να περιορίσει τους εξτρεμιστές στην περιοχή, γιατί η δράση τους προκαλεί ζημιά στα συμφέροντα όλων στο Κόσοβο», επισήμανε ο γ.γ. του ΝΑΤΟ και πρόσθεσε: «Πρέπει να απομονωθούν και να καταδικαστούν και δημόσια απ' όλους τους ηγέτες του Κοσόβου». Τέλος, ο Ρόμπερτσον υπογράμμισε πως δεν υπάρχουν σχέδια αλλαγής της συμφωνίας του 2000 ανάμεσα το ΝΑΤΟ και στο Βελιγράδι, η οποία ορίζει ότι όλοι οι Γιουγκοσλάβοι στρατιώτες και η σερβική ειδική αστυνομία απαγορεύεται να εισέλθουν στη ζώνη αυτή, εκτός και αν έχουν την άδεια της πολυεθνούς δύναμης του ΝΑΤΟ στο Κόσοβο.
 Πάντως, ο πρωθυπουργός της Σερβίας δήλωσε ότι αντικειμενικός στόχος των αρχών του Βελιγραδίου είναι «να κυνηγήσουν τους Αλβανούς τρομοκράτες» από το νότιο τμήμα της Σερβίας «το συντομότερο δυνατό».
 Στο μεταξύ, όπως ανακοίνωσε η Υπατη Αρμοστεία του ΟΗΕ για τους Πρόσφυγες, περισσότεροι από 4.000 Αλβανοί εγκατέλειψαν τη ζώνη ασφαλείας στα νότια της Σερβίας και κατέφυγαν στο Κόσοβο.
