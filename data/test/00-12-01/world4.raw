 Σειρά μέτρων για την αντιμετώπιση της οικονομικής κρίσης, που συνδέεται με την έλλειψη ρευστότητας και τη νευρικότητα στο χρηματιστήριο, ανακοίνωσε η τουρκική κυβέρνηση, δεν κατάφερε όμως προς το παρόν να συγκρατήσει την κατρακύλα των μετοχών.
 Ο δείκτης του χρηματιστηρίου της Κωνσταντινούπολης σημείωσε χθες νέα πτώση κατά 8, 04% και έφτασε στις 8.748 μονάδες, πολύ κάτω από το ψυχολογικό όριο των
10.000 μονάδων που δεν είχε «παραβιαστεί» από την αρχή του έτους.
 Λίγες ώρες νωρίτερα ο πρωθυπουργός Μπουλέντ Ετζεβίτ είχε ανακοινώσει μέτρα κρίσης, όπως η επίσπευση της ιδιωτικοποίησης της κρατικής εταιρείας τηλεπικοινωνιών Τουρκ Τέλεκομ, η επιβολή νέων φόρων και νομοσχέδιο για τη μεταρρύθμιση του τραπεζικού συστήματος. Ο Ετζεβίτ διευκρίνισε με δηλώσεις του ότι θα γίνει μερική ιδιωτικοποίηση της Τέλεκομ και ο θεσμικός επενδυτής θα έχει ποσοστό έως 33, 5%, καθώς και το μάνατζμεντ της εταιρείας. Επιπλέον, νομοσχέδιο για συμπληρωματικούς φόρους πέρασε την περασμένη εβδομάδα από το Kοινοβούλιο και εγκρίθηκε χθες από τον πρόεδρο Αχμέτ Σεζέρ, «μέτρο που στοχεύει στην εξισορρόπηση των δημοσίων δαπανών», είπε ο Ετζεβίτ.
 Σε ό,τι αφορά τα διατάγματα για την αναδιάρθρωση και έπειτα την ιδιωτικοποίηση
των τριών τραπεζών, των οποίων οι απώλειες από την αρχή του έτους υπολογίζονται σε 20 δισ. δολάρια, θα είναι σύντομα έτοιμα, καθησύχασε ο Τούρκος πρωθυπουργός.
 Στις δημόσιες δηλώσεις του, ο Μπουλέντ Ετζεβίτ τόνισε ότι «η οικονομία γνωρίζει αναταραχές τις τελευταίες ημέρες, η κάτασταση όμως είναι υπό έλεγχο... η κυβέρνηση ακολουθεί πιστά το αντιπληθωριστικό πρόγραμμα».
 Η τουρκική κυβέρνηση εξασφάλισε τη στήριξη της Παγκόσμιας Τράπεζας στην προσπάθεια αναδιάρθρωσης της οικονομίας, με επιστολή του διευθυντή της, Τζέιμς
Γούλφενσον, ο οποίος όμως θεωρεί «σοβαρή απειλή» τις οικονομικές αναταράξεις και ζητεί από την Αγκυρα να δραστηριοποιηθεί άμεσα, ώστε να ενισχυθεί η αξιοπιστία της έναντι των επενδυτών με ισχυρά μέτρα για το 2001. Ζητεί επίσης να αυξηθούν τα τιμολόγια ηλεκτρικού ρεύματος, να επιταχυνθεί η διαδικασία ιδιωτικοποίησης της Τέλεκομ και να αναμορφωθεί ο ελλειμματικός τραπεζικός τομέας.
 Ανάσα πάντως έδωσε χθες, τουλάχιστον σε επίπεδο ψυχολογικό, η απόφαση της Ευρωπαϊκής Επιτροπής για τη χορήγηση 150 εκατομμυρίων ευρώ (51 δισ. δρχ.) προς
την Τουρκία, με στόχο την ενίσχυση των οικονομικών της μεταρρυθμίσεων. Η βοήθεια εντάσσεται στο πρόγραμμα MEDA και αποσκοπεί στην ενίσχυση της Τουρκίας
σε 4 τομείς: μακροοικονομική σταθερότητα, μεταρρύθμιση του συστήματος κοινωνικής πρόνοιας, αναδιάρθρωση του αγροτικού τομέα και μέτρα ανάπτυξης της οικονομίας με σειρά ιδιωτικοποιήσεων.
 Οι δυσκολίες της τουρκικής οικονομίας είναι πιθανό να επηρεάσουν τις οικονομίες της Aνατολικής Ευρώπης, εκτιμούσαν αναλυτές, τονίζοντας ότι απαιτείται άμεση επέμβαση του Διεθνούς Νομισματικού Ταμείου για να υπάρξει ένα
αποτέλεσμα-ντόμινο. Τις επιπτώσεις της πτώσης του τουρκικού χρηματιστηρίου εισέπραξε χθες πρώτο το χρηματιστήριο της Μόσχας, όπου, κατά δήλωση ειδικού αναλυτή, οι επενδυτές κατελήφθησαν από πανικό και πούλησαν μαζικά. Η πτώση του
δείκτη ήταν της τάξεως του 10, 89%. «Η Ρωσία είναι στενά δεμένη με την Τουρκία», δήλωνε εκπρόσωπος του μετοχικού κεφαλαίου της τράπεζας Τρόικα Ντιαλόγκ. «Πολλοί επενδυτές που τοποθετούν χρήματα στη Ρωσία έχουν ήδη επενδύσει και στην Τουρκία, όπου η πτώση συνεχίζεται», εξήγησε. Πάντως, δεν υπάρχουν φόβοι για επανάληψη της οικονομικής κρίσης του 1998. Το γιατί εξήγησε
Ρώσος αναλυτής. «Τα μακροοικονομικά εμφανίζουν καλά αποτελέσματα και η πορεία του δανεισμού παραμένει συμπαγής».
