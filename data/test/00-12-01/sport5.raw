 Μετά τη Βαλένθια (6 Δεκεμβρίου), οι ανακοινώσεις επί μετεγγραφικών θεμάτων... Αυτό άφησε να εννοηθεί, εμμέσως πλην σαφώς, ο πρόεδρος του Παναθηναϊκού Αγγελος Φιλιππίδης, απαντώντας χθες σε σχετική ερώτηση. Είναι φανερό πως αυτή τη στιγμή οι προτεραιότητες είναι αγωνιστικές. Προέχει το παιχνίδι πρωταθλήματος με τον Ηρακλή στο Καυτατζόγλειο (19.45), όπου θα έχουμε και την κόντρα Κυράστα-Αναστασιάδη, του πρώην προπονητή του τριφυλλιού με τον νυν, ή, αν θέλετε, του νυν τεχνικού του Ηρακλή με τον πρώην. Ακολούθως, την ερχόμενη Τετάρτη ο Παναθηναϊκός υποδέχεται την περσινή φιναλίστ του Τσάμπιονς Λιγκ Βαλένθια, σ' ένα ματς που θα καθορίσει το μέλλον του στην Ευρώπη. Προκειμένου, λοιπόν, να διαφυλαχτεί η ηρεμία στο ποδοσφαιρικό τμήμα, όποιες κινήσεις έχουν γίνει ή θα γίνουν αναμένεται να γνωστοποιηθούν αμέσως μετά τις 6 Δεκεμβρίου.
 Το ενδιαφέρον βέβαια για τον Γιώργο Σεϊταρίδη είναι υπαρκτό, όπως επιβεβαίωσε πάλι χθες ο πρόεδρος του ΠΑΣ Γιάννινα Μάνθος Κολέμπας. «Είμαστε κοντά σε συμφωνία, δεν μπορώ να πω περισσότερα», τόνισε. Ο Σεϊταρίδης έχει γεννηθεί στις 4 Ιουνίου 1981 (ύψος 1, 88, βάρος 78 κιλά). Πέρσι αγωνίστηκε σε 22 αγώνες του ΠΑΣ Γιάννινα στη Β' Εθνική και πέτυχε τρία γκολ. Φέτος έχει παίξει στα έξι πρώτα ματς του πρωταθλήματος. Στην Παιανία θα έρθει εφόσον ολοκληρωθεί η μετεγγραφή, το καλοκαίρι. Αργά χθες το βράδυ διέρρευσε η πληροφορία ότι ο παίκτης έκλεισε.
 «Θέλω να παίζω», είπαν μ' ένα στόμα Πφλίπσεν και Σίγκουρτσον, οι δύο ξένοι που ελάχιστα χρησιμοποιούνται φέτος. «Ο πάγκος δεν μου πάει. Ακούω διάφορα ότι φεύγω από τον Παναθηναϊκό και πάω στη Θεσσαλονίκη. Εγώ δεν ξέρω τίποτα, ούτε με πλησίασε κανείς. Θέλω να μείνω», υποστήριξε χθες ο Καρλ Χάινς Πφλίπσεν, ενώ από την πλευρά του ο Χέλγκι Σίγκουρτσον ανέφερε: 
 «Είναι καλό που έπαιξα εναντίον της ΑΕΚ και σκόραρα. Θυμήθηκα ότι μπορώ να σκοράρω ακόμη. Μου είναι δύσκολο να μην παίζω. Δεν έχω πρόβλημα με τον προπονητή, απλώς θέλω να παίζω πιο συχνά. Νιώθω πάντα έτοιμος».
 H Εναντίον του Ηρακλή επανέρχεται ο Μπασινάς που εξέτισε την ποινή του. Αλλες αλλαγές στο βασικό σχήμα δεν προβλέπονται. Η πιθανή ενδεκάδα: Νικοπολίδης, Ολιβάρες, Φύσσας, Γκούμας, Βόκολος, Χένρικσεν, Μπασινάς, Καραγκούνης, Γκαλέτο, Λυμπερόπουλος, Βαζέχα.
 Στο Καυτανζόγλειο ο ΠΑΟ θα έχει τη δική του κερκίδα, τη Θύρα 1, όπου θα καθήσουν οργανωμένοι και μη, από Αθήνα και Βόρεια Ελλάδα.
 H Μέσω Διαδικτύου θα μπορούν να αγοράζουν πλέον εισιτήρια οι φίλοι του Παναθηναϊκού στη διεύθυνση www.commercekey.gr, χρησιμοποιώντας όλες τις πιστωτικές κάρτες πλην Diners και American Express. Η παράδοση γίνεται εντός 24 ωρών. Ο εκσυγχρονισμός συνεχίζεται...
