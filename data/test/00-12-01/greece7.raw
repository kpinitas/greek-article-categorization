Σε μια διαφορετική περιπλάνηση στον κόσμο των αποστολών τους, μέσα από το φωτογραφικό οδοιπορικό «10 χρόνια πίσω από το φακό» καλούν οι Γιατροί Χωρίς Σύνορα Ελλάδος, που συμπυκνώνουν σε περισσότερες από 200 εικόνες το δεκαετές έργο του τμήματος σε πάνω από 40 χώρες.
 Ο επισκέπτης της έκθεσης θα βρεθεί μέσα σ' ένα δάσος από βλέμματα προσφύγων, άλλοτε ζεστά, άλλοτε φοβισμένα, που διασταυρώνονται από διαφορετικές γωνίες της Γης απέναντι στα παγκόσμια τραγικά προβλήματα των εμφυλίων, της πείνας, των διωγμών, των φυσικών καταστροφών.
 Μέσα από την οπτική γωνία των εθελοντών φωτογράφων, που κατέγραψαν επί 10 χρόνια την πορεία των Γιατρών Χωρίς Σύνορα Ελλάδας πάνω στνο παγκόσμιο χάρτη, ξετυλίγεται χέρι χέρι η φυσική ομορφιά χωρών που φαντάζουν σαν τουριστικοί παράδεισοι, με την ανθρώπινη δυστυχία.
 Η παράξενη και εντυπωσιακή διαδρομή -θα εκτίθεται έως τις 3 Ιανουαρίου στο Ιδρυμα Μείζονος Ελληνισμού- παρουσιάζει ανάγλυφα τη δράση των Γιατρών Χωρίς Σύνορα, με σκοπό να προκαλέσει τα συναισθήματα, τις βαθύτερες εντυπώσεις του θεατή που μπαίνει μέσα από τις μικρές στιγμές, άθελά του, στην ατμόσφαιρα των ανθρωπιστικών αυτών αποστολών. «Γιατί εκεί όπου η εύγλωττη σιωπή των εικόνων μιλάει με σαφήνεια και αμεροληψία, τα σχόλια, οι υπότιτλοι και οι εκκλήσεις περιττεύουν...» σημειώνεται στα ενημερωτικά κείμενα που πλαισιώνουν την έκθεση. 
 Ανάμεσα στους πολλούς καλούς εθελοντές φωτογράφους που ακολούθησαν τις αποστολές, όπως η Χρ. Βάζου, η Μαρ. Σταφυλίδου, ο Ν. Οικονομόπουλος, η Δ. Ρόκκου, και ο δικός μας -της «Ε»- Σπύρος Τσακίρης.
