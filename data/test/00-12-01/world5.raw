 Ολα ή τίποτα! Αυτό ήταν το περιεχόμενο της απάντησης των Παλαιστινίων στο ειρηνευτικό σχέδιο που παρουσίασε εσπευσμένα και εν όψει του προεκλογικού αγώνα στο Ισραήλ, ο πρωθυπουργός της χώρας Εχούντ Μπάρακ.
 Ο Μπάρακ πρότεινε τη σύσταση παλαιστινιακού κράτους, προφανώς για να εξασφαλίσει την υποστήριξη του Αραφάτ, την προσάρτηση των εβραϊκών οικισμών στο κράτος του Ισραήλ, προφανώς για να προσεταιριστεί τους Ισραηλινούς ψηφοφόρους, και την αναβολή των όποιων διαπραγματεύσεων για το επίμαχο πρόβλημα της Ιερουσαλήμ, προφανώς για να αποφύγει τα πολύ δύσκολα. 
 Οι Παλαιστίνιοι απέρριψαν το σχέδιο Μπάρακ ως αποσπασματικό. «Απορρίπτουμε κάθε τμηματική ή προσωρινή λύση», υποστήριξε από τη Γάζα ο σύμβουλος του Γιάσερ Αραφάτ, Ναμπίλ Αμπού Ρντάινεχ, ο οποίος πρόσθεσε ότι «πρέπει να υπάρξει
μια λύση σε όλα τα θέματα που αφορούν στο μόνιμο καθεστώς, πολύ περισσότερο αυτό της Ιερουσαλήμ και των Παλαιστινίων προσφύγων», ενώ η ειρηνευτική συμφωνία, σύμφωνα με τον Παλαιστίνιο αξιωματούχο, πρέπει να προβλέπει «την αποκατάσταση όλων των δικαιωμάτων των Παλαιστινίων και την εφαρμογή των αποφάσεων των Ηνωμένων Εθνών». 
 Ο Μπάρακ εμφανίζεται τώρα να ετοιμάζει νέα ειρηνευτική πρόταση, πράγμα που επιβεβαιώνεται και από παλαιστινιακές πηγές, καθώς στη Δαμασκό το Δημοκρατικό Μέτωπο για την Απελευθέρωση της Παλαιστίνης (FDLP) αποκάλυψε χθες ότι διεξάγονται «μυστικές συνομιλίες» μεταξύ Ισραηλινών και Παλαιστινίων σε μια αραβική πρωτεύουσα. Η Οργάνωση, μάλιστα, που αντιτίθεται στην προσέγγιση των αντιμαχομένων, κάλεσε τον Γιάσερ Αραφάτ να σταματήσει αυτές τις συνομιλίες. 
 Τα πράγματα, πάντως, στο Ισραήλ, δεν είναι ξεκάθαρα: Σύμφωνα με την πρώτη δημοσκόπηση που διενεργήθηκε ύστερα από την απόφαση για προσφυγή στις κάλπες, ο Εχούντ Μπάρακ προηγείται του σημερινού ηγέτη του δεξιού κόμματος «Λικούντ», Αριέλ Σαρόν, κατά πέντε ποσοστιαίες μονάδες (44% έναντι 39%). Ωστόσο, ο Μπάρακ
υστερεί σημαντικά έναντι του Βενιαμίν Νετανιάχου, πρώην ηγέτη του «Λικούντ», κατά 14 ποσοστιαίες μονάδες (51% έναντι 37%). Με δεδομένο ότι στο «Λικούντ» θα
διεξαχθούν εσωκομματικές εκλογές για το πρόσωπο που θα ηγηθεί του κόμματος στις εκλογές, η δημοσκόπηση αποκτά νέο ενδιαφέρον...
 Κατά τα λοιπά, άλλοι δυο Παλαιστίνιοι έχασαν χθες τη ζωή τους από πυρά Ισραηλινών, ενώ η Ευρωπαϊκή Ενωση κάλεσε το Ισραήλ να άρει τις κυρώσεις κατά των Παλαιστινίων. Σε κάθε περίπτωση, για τους επόμενους μήνες οι εξελίξεις στη
φλεγόμενη Μέση Ανατολή θα κινούνται όλο και περισσότερο γύρω από τις ισραηλινές κάλπες.
