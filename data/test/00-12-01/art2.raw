Οταν δύο τέχνες, ο κινηματογράφος και η μουσική καταφέρουν να ενώσουν επιτυχημένα τις δυνάμεις τους, το αποτέλεσμα είναι ευεργετικό για όλους. Ο Δεκέμβριος είναι ο μήνας που το καθιερωμένο πλέον πρόγραμμα «Κινηματογράφος και Μουσική του Filmcenter», δίνει την ευκαιρία στους σινεφίλ που είναι και μουσικόφιλοι ν' ανακαλύψουν την ομορφιά αυτής της συνύπαρξης.
 Η καρδιά του Filmcenter χτυπά πια έντονα στην πόλη. Εκτός από τα μουσικά διαλείμματα ζωντανής μουσικής που καθιερώθηκαν στο ενδιάμεσο των προβολών που γίνονται στο «Τριανόν», υπάρχουν και ξεχωριστές εκδηλώσεις: το τετραήμερο από 4 μέχρι και 7 Δεκεμβρίου, ο κινηματογράφος και η μουσική συναντιούνται στο χώρο του κλασικού ρεπερτορίου και στην αίθουσα του «Trianon Filmcenter» (Κοδριγκτώνος 21 και Πατησίων) - όλες οι συναυλίες θα δίνονται μεταξύ 2ης και 3ης προβολής, στις 10 μ.μ.. Ετσι: 
 - Η ταινία «Φαρινέλι» του Ζεράρ Κορμπιό θα συνυπάρξει την Δευτέρα με το σύνολο
 - Την Τρίτη ο «Σολίστας» του Σκοτ Χικς θα συναντήσει την σολίστ πιάνου και συνθέτη Ελενα Χούντα που θα ερμηνεύσει έργα Ραχμάνινοφ, Σοπέν κ.ά.
 n Ενα από τα γνωστότερα σύνολα Παλιάς Μουσικής στη χώρα μας το «Κέλσος» θα εμφανιστεί την Τετάρτη με αφορμή την προβολή της ταινίας «Το κόκκινο βιολί» του Φρανσουά Ζιράρ.
 - Η Ορχήστρα των Χρωμάτων, συνδημιουργός μαζί με το Ελληνικό Κέντρο Κινηματογράφου του προγράμματος Filmcenter, θα ερμηνεύσει άριες από τον «Μαγεμένο Αυλό» του Μότσαρτ, στις 7 Δεκεμβρίου (9 μ.μ.) υπό τον Μίλτο Λογιάδη,
δίνοντας τη δική της ερμηνευτική εισαγωγή στην ομώνυμη ταινία του Μπέργκμαν που θα προβληθεί στις 10 μ.μ. 
 Επειδή το Filmcenter έχει συστρατεύσει κι άλλες πολιτιστικές δυνάμεις, η Εταιρεία Ελλήνων Σκηνοθετών σε συνεργασία με το εναλλακτικό πρόγραμμα και το ΕΚΚ τιμά τον Νίκο Παπατάκη, κορυφαίο σκηνοθέτη της διασποράς, με το αφιέρωμα που ξεκινάει σήμερα στο «Τριανόν» και διαρκεί μέχρι την Κυριακή. Θα προβληθούν
οι ταινίες του «Οι βοσκοί» (1967), «Η φωτογραφία» (1986) και «Ο ισορροπιστής» (1991). Ο Νίκος Παπατάκης θα παρίσταται στην ειδική τελετή που θα γίνει αύριο στις 9 μ.μ. πριν από την προβολή της ταινίας του «Η φωτογραφία», για να τιμηθεί από την ΕΕΣ για τη συνολική προσφορά του στον κινηματογράφο.
 Εξαιρετικό ενδιαφέρον παρουσιάζει και το κινηματογραφικό αφιέρωμα του Φεστιβάλ
Κινηματογράφου Θεσσαλονίκης, «Το μετέωρο βήμα του μετανάστη» με γενικότερο τίτλο «Ο Ξένος» που μετά τη Θεσσαλονίκη θα παρουσιαστεί στο «Τριανόν» από τις 8 μέχρι και τις 14 Δεκεμβρίου. Πρόκειται για 13 μεγάλου και 6 μικρού μήκους ταινίες που εξετάζουν το φαινόμενο της μετανάστευσης. 
 Στις 8 Δεκεμβρίου, σε συνεργασία με το Filmcenter θα προβληθούν στον «Απόλλωνα» και δύο ταινίες του Νίκου Κούνδουρου που δεν έχουν βγει ποτέ στις αίθουσες: η τελυταία του ταινία «Οι φωτογράφοι» και η μυθική ασπρόμαυρη ταινία
του «Vortex ή το πρόσωπο της Μέδουσας» που γυρίστηκε στα τέλη της δεκαετίας του '60 και στις αρχές του '70 στην Ελλάδα και στο εξωτερικό.
 Τέλος, κατά την περίοδο των γιορτών από τις 22 Δεκεμβρίου μέχρι και τις 7 Ιανουαρίου το Filmcenter ξεκινάει στο «Τριανόν» την παιδική «ζώνη» του, με ανάλογες ταινίες και παραστάσεις κουκλοθέατρου και Καραγκιόζη στο ενδιάμεσο των προβολών.
