 «Μεμονωμένο κρούσμα», που δεν φαίνεται να σχετίζεται με την ασθένεια των «τρελών
αγελάδων», αλλά αφορά την κληρονομική μορφή της νόσου του Κρόιτσφελντ Γιάκομπ,
χαρακτήρισε χθες η υφυπουργός Υγείας Χριστίνα Σπυράκη την περίπτωση της 57χρονης γυναίκας, που νοσηλεύεται σε νοσοκομείο των Ιωαννίνων με συμπτώματα της επικίνδυνης νόσου.
 Στο περιστατικό αναφέρθηκε χθες και ο υπουργός Γεωργίας Γιώργος Ανωμερίτης, ο οποίος διαβεβαίωσε ότι το κρούσμα στην Ηπειρο δεν έχει καμία σχέση με την ασθένεια των «τρελών αγελάδων», αλλά πρόκειται για μία σπάνια μορφή εγκεφαλοπάθειας που εμφανίζεται σποραδικά στον πληθυσμό. 
 Ερωτηθείς για την περίπτωση της 57χρονης γυναίκας, μετά τη λήξη της έκτακτης συνεδρίασης της Εθνικής Συμβουλευτικής Επιτροπής για τη σπογγώδη εγκεφαλοπάθεια των βοοειδών, ο κ. Ανωμερίτης τόνισε ότι το κρούσμα της Κρόιτσφελντ Γιάκομπ «δεν έχει καμία σχέση με μόλυνση από τροφές».
 Ο υπουργός Γεωργίας σημείωσε, πάντως, ότι είναι πρόωρη η συζήτηση επί του θέματος, καθώς -όπως είπε- η γυναίκα ακόμη εξετάζεται και αναμένονται τα αποτελέσματα από το κέντρο αναφοράς της νόσου στο Αιγινήτειο Νοσοκομείο Αθηνών, όπου έχει σταλεί εγκεφαλονωτιαίο υγρό από τη γυναίκα.
 Νωρίτερα, η κ. Σπυράκη είχε τονίσει ότι κανένα επιβεβαιωμένο κρούσμα σπογγώδους εγκεφαλοπάθειας, που να σχετίζεται με τα βοοειδή, δεν έχει καταγραφεί επισήμως στη χώρα.
 Η ίδια ανέφερε, πάντως, ότι δεν μπορεί να αποκλειστεί το ενδεχόμενο εμφάνισης στο μέλλον περιστατικών που να σχετίζονται με τις τροφές στην Ελλάδα, καθώς και οι ίδιοι οι επιστήμονες γνωρίζουν ελάχιστα για τη νόσο.
 Δηλώσεις για το θέμα έκανε χθες και ο κυβερνητικός εκπρόσωπος Δημήτρης Ρέππας,
ο οποίος τόνισε ότι «η νόσος από την οποία πάσχει η γυναίκα στα Ιωάννινα έχει εκδηλωθεί και άλλες φορές, και μάλιστα στο πρόσφατο παρελθόν, στην πατρίδα μας. Οφείλεται όμως σε άλλους παράγοντες και όχι στη σπογγώδη εγκεφαλοπάθεια των βοοειδών. Δεν πρέπει να δίνεται η εντύπωση ότι εκδηλώθηκε κρούσμα σπογγώδους εγκεφαλοπάθειας σε βοοειδή στην Ηπειρο. Δεν έχει διαπιστωθεί μέχρι τώρα τουλάχιστον τέτοιο κρούσμα σε βοοειδή στην πατρίδα μας». 
 Καθησυχαστικοί εμφανίστηκαν πάντως χθες και οι γιατροί στα Ιωάννινα για την περίπτωση της 57χρονης γυναίκας, ενώ με έμφαση έλεγαν ότι δεν έχει σχέση το κρούσμα με μολυσμένα κρέατα. 
 Εντονη ανησυχία ωστόσο έχει προκαλέσει στα Γιάννενα, αλλά και πανελλήνια, η περίπτωση της 57χρονης, η οποία σύμφωνα με το διευθυντή της Παθολογικής Κλινικής του «Χατζηκώστα» κ. Ν. Ακριτίδη είχε άνοια στο τελευταίο διάστημα των 6 μηνών, που επιδεινώθηκε ραγδαία, ενώ διαπιστώθηκαν και άλλα κλινικά ευρήματα καθώς και εγκεφαλογραφικά συμβατά με τη νόσο της σπογγώδους εγκεφαλοπάθειας. 
 Η 57χρονη γυναίκα νοσηλεύεται μόνη της σε ειδικό δωμάτιο, ενώ στο νοσοκομείο έχουν παρθεί όλα τα απαραίτητα μέτρα για την προστασία των υπολοίπων ασθενών, αλλά και του προσωπικού. 
 Τους γιατρούς όμως τους απασχολεί και ένα άλλο κρούσμα που είχε σημειωθεί στο Πανεπιστημιακό Nοσοκομείο Ιωαννίνων πριν από ένα χρόνο σε ηλικιωμένο άνδρα, όταν κατά τις εξετάσεις στο εγκεφαλονωτιαίο υγρό η ανίχνευση που έγινε έδειξε ότι η πρωτεΐνη που περιεχόταν μπορεί να είναι και η ένδειξη ότι έπασχε από τη νόσο Κρόιτσφελντ. 
