 «Θα πάμε με τον Τάκη (Λεμονή) στο Λίβερπουλ και μετά βλέπουμε». Σύννεφα στις διαπραγματεύσεις με τους Λουίς Φερναντές, Μαρσέλο Λίπι και Γιουπ Χάινκες παρουσιάστηκαν τις τελευταίες ώρες στον Ολυμπιακό και κορυφαίο διοικητικό στέλεχος της πειραϊκής ΠΑΕ δεν έκρυψε χθες ότι τις όποιες εξελίξεις με το θέμα του ξένου προπονητή τις περιμένουν στα μέσα της προσεχούς εβδομάδας! 
 Από το Παρίσι, πάντως, διέρρευσε χθες η πληροφορία ότι ο Φερναντές θα απαντήσει σήμερα στον Ολυμπιακό, τη στιγμή που η «Εκίπ» έγραψε χθες ότι «ο Λουίς Φερναντές είναι το φαβορί για τον πάγκο της Παρί Σεν Ζερμέν στη θέση του Μπερζερό» και φιλοξενεί δηλώσεις του προέδρου της Παρί, Λοράν Περπέρ.
 Ο Σωκράτης Κόκκαλης, πάντως, επιμένει για τους τρεις ανωτέρω προπονητές και «θα περιμένει όσο χρειαστεί», όπως λένε συνεργάτες του, ενώ στη λίστα παραμένουν πάντα ο Σλοβένος Στρέτσκο Κάτανετς, οι Γερμανοί Ντάουμ, Ρεχάγκελ και ο Τσέχος Ζέμαν. 
 Ο Γιουπ Χάινκες πάντως, με χθεσινή του δήλωση στη γερμανική εφημερίδα «Μπιλντ», τόνισε: «Εχω πρόταση από μεγάλη ευρωπαϊκή ομάδα, αλλά δεν θέλω να δουλέψω έως το καλοκαίρι». 
 Αναχώρησαν χθες το απόγευμα για τη Γενεύη ο υπεύθυνος των διεθνών δημοσίων σχέσεων της ΠΑΕ Ολυμπιακός Πέτρος Κόκκαλης και ο Μοεντίν Ζε Ελίας, προκειμένου να παραστούν σήμερα το πρωί στη συζήτηση της έφεσης για την ποινή των 10 μηνών αποκλεισμού που έχει επιβληθεί στο Βραζιλιάνο μεσοαμυντικό από την UEFA.
 Στις 10.10 μ.μ. ώρα Ελλάδας θα ξεκινήσει ο αγώνας Λίβερπουλ - Ολυμπιακός στο «Ανφιλντ» την Πέμπτη, που θα μεταδοθεί τηλεοπτικά από τον Alpha. Ο συνεργάτης του Ουγιέ, Αλεκ Μίλερ, βρέθηκε χθες στην Πάτρα και είδε τον Ολυμπιακό στον αγώνα κυπέλλου με τον Εθνικό Αστέρα.
 Η πειραϊκή ομάδα στην Πάτρα κέρδισε 5-0 τον Εθνικό Αστέρα, αλλά και τους Νινιάδη, Αλεξανδρή, Καστίγιο που είχαν πολύ καλή απόδοση, αλλά έχασε τον Λάμπρο Χούτο. Ο 21χρονος επιθετικός έπαθε κάκωση συνδέσμων στο αριστερό γόνατο στο 33  και εκφράζονται φόβοι για μεγάλη ζημιά. Ο Χούτος θα υποβληθεί σήμερα το πρωί σε μαγνητική τομογραφία από τον Χρήστο Δάρα για να διαπιστωθεί η σοβαρότητα του τραυματισμού του.
 Ο Ολυμπιακός προηγήθηκε με κεφαλιά του Κόντη στο 15  (1-0) και ο Νινιάδης με αριστερό σουτ στο 29  πέτυχε το 2-0. Στο 61  ο Καστίγιο με αριστερό σουτ έκανε το 3-0, πετυχαίνοντας και το πρώτο του γκολ με τη φανέλα του Ολυμπιακού. Ο Αλεξανδρής στο 72  με δυνατό σουτ πέτυχε το 4-0 και στο 90  με κεφαλιά διαμόρφωσε το τελικό 5-0.
 Διαιτητής ήταν ο Δημήτρης Ποντίκης (Θεσσαλονίκης), που έδειξε κίτρινη κάρτα στον Κικιδάκη. 
 ΟΛΥΜΠΙΑΚΟΣ: Γεωργίου (73  Σηφάκης), Κόντης, Κωστούλας (73  Καραταΐδης), Αντζας, Τζιωρτζόπουλος, Πουρσανίδης, Πασσαλής, Λουτσιάνο, Χούτος (35  Αλεξανδρής), Νινιάδης, Καστίγιο.
 ΕΘΝΙΚΟΣ ΑΣΤΕΡΑΣ: Σιρονβάλ (77  Οικονόμου), Τριανταφύλλου, Βούλγαρης (65  Παπαδόπουλος), Μπάσακ, Θωμαΐδης, Φρόντζος, Παπαθανασίου, Μποταΐτης, Μπερνεάνου, Κικιδάκης, Λαγός.
 * Με καθυστέρηση περίπου 20 λεπτών ξεκίνησε το παιχνίδι στην Πάτρα, λόγω μη επαρκούς φωτισμού.
 * Ο σκόρερ του Ολυμπιακού και στην Πάτρα, ο Αλέξης Αλεξανδρής, άφησε αιχμές στις δηλώσεις του για τον Γιάννη Μαντζουράκη. «Σημασία έχει να ευχαριστιόμαστε το παιχνίδι και αυτό κάναμε τις τελευταίες δύο αγωνιστικές».
