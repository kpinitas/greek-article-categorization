Ετοιμος να ξαναμοιράσει την τράπουλα, να προσφέρει ρόλους σε πρόσωπα, να αλλάξει ακόμη και το οργανωτικό σχήμα της Πολιτιστικής Ολυμπιάδας φάνηκε πως είναι ο υπουργός Πολιτισμού. Στη χθεσινή πρώτη επικοινωνία που είχε με τα μέλη
του Δ.Σ. της Ολυμπιάδας, έκανε σαφές ότι επιστρέφει στη φιλοσοφία που είχε ο ίδιος περιγράψει προ τριετίας.
 Εξέφρασε την πρόθεσή του να αναβιώσει το Διεθνές Ιδρυμα Πολιτιστικής Ολυμιάδας
στο οποίο μετείχαν θεωρητικά -γιατί ποτέ δεν λειτούργησε, ούτε επί των ημερών του- οι κ. Μαγιόρ και Σάμαρανκ. Επανήλθε επίσης στους τέσσερις θεματικούς άξονες που ο ίδιος είχε εξαγγείλει προ διετίας και οι οποίοι είχαν χαρακτηριστεί σε ημερίδα του ΤΕΕ για την Πολιτιστική Ολυμπιάδα κενοί περιεχομένου, «εγκεφαλικά κατασκευάσματα που δεν έχουν σχέση με την κουλτούρα»
 Οι άξονες αυτοί αφορούν τον πολιτισμό 1) της ειρήνης, 2) της κοινωνικής συνοχής και αλληλεγγύης 3) ως κοινό πεδίο της παράδοσης και της νεωτερικότητας
και 4) της ψηφιακής οικονομίας και του Διαδικτύου.
 Ο κ. Βενιζέλος άφησε ανοιχτό το ενδεχόμενο να αλλάξει και το Καταστατικό της Ολυμπιάδας, το οποίο εν τω μεταξύ έχει δημοσιευτεί στην Εφημερίδα της Κυβερνήσεως, δίνοντας έτσι νομιμότητα στις πράξεις του Δ.Σ. που επεξεργαζόταν αυτό τον καιρό κείμενα σχετικά με το τι ακριβώς σημαίνει «Πολιτιστική Ολυμπιάδα». Στην αντίληψη του κόσμου όμως πλανάται η ιδέα πως θα είναι κάτι μεταξύ της Θεσσαλονίκης-Πολιτιστικής Πρωτεύουσας, όπου σπαταλήθηκαν τόσα χρήματα εγείροντας και ζητήματα διαφάνειας ή κάτι σαν τις κρατικές επιχορηγήσεις διαφόρων εκδηλώσεων γενικού περιεχομένου. Το Δ.Σ. δούλευε, όπως είπαν στον υπουργό, και για τη θέσπιση κριτηρίων αξιολόγησης των προτάσεων με σκοπό όλα μαζί να δημοσιευυούν σε ένα φυλλάδιο-οδηγό προς τους ενδιαφερομένους.
 Ο νέος υπουργός Πολιτισμού είπε ότι πρέπει να δοθούν ρόλοι στα πρόσωπα, χαιρετίζοντας μάλιστα κάποια μέλη του Δ.Σ. τα οποία ενδεχομένως να αξιοποιήσει
στο νέο οργανωτικό σχήμα που μπορεί να μην είναι καν ένα 15μελές συμβούλιο, εκτελεστική επιτροπή και πέντε κλαδικές επιτροπές. Ζήτησε ευελιξία κινήσεων, ενώ τους υπενθύμισε ότι ο λεγόμενος πολυνόμος 2557 προέβλεπε κάποιους ενδιάμεσους φορείς. Τη δυνατότητα αυτή ενδεχομένως να αξιοποιήσει.
 Το γενικό πρόσταγμα, πάντως, που έδινε μέσα από τις κομψά διατυπωμένες φράσεις
του, ήταν αναστολή εργασιών μέχρι νεωτέρας. Ετσι, τουλάχιστον ερμήνευσαν τους λόγους του τα μέλη του Δ.Σ. Το πιο πιθανό είναι ότι όλα όσα σχεδιάστηκαν από τον Πάγκαλο θα ανατραπούν από τον Βενιζέλο, μας έλεγαν χθες, εκφράζοντας την πλήρη απογοήτευσή τους. Κατόπιν τούτων δεν καθορίστηκε η ημερομηνία της δεύτερης συνεδρίασης, ούτε μοιράστηκε δουλειά για τις επόμενες μέρες.
